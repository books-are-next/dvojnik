---
title: '13'
contentType: prose
---

Vypadalo to, že počasí se změní k lepšímu. A opravdu, mraky sněhu postupně prořídly a nakonec přestalo sněžit. Prosvitla temná obloha a tu a tam zajiskřily hvězdy. Ale bylo mokro, blátivo a těžce se dýchalo, obzvlášť panu Goljadkinovi, který beztak sotva popadal dech. Z promočeného, ztěžklého pláště mu do všech údů pronikla jakási nepříjemně teplá vlhkost a zesláblé nohy se mu pod tou tíží podlamovaly. Roztřásla ho zimnice, po celém těle se mu rozlézali kousaví neodbytní mravenci, vysílením mu vyrazil ledový chorobný pot. Při té příležitosti dokonce pozapomněl pevně, energicky opakovat oblíbenou větu, že všecko se možná změní a obrátí k lepšímu. A vůbec, to ještě nic není, dodával náš statečný hrdina, neklesal na mysli, stíral si z obličeje krůpěje chladné vody, stékající ze střechy jeho kulatého a natolik promočeného klobouku, že se na ní už voda neudržela. Po těch slovech se pokusil přičapnout na poměrně silný špalek, který se válel vedle hromady dříví na dvoře u domu, kde bydlel Olsufij Ivanovič. Pochopitelně na španělské serenády a hedvábné žebříky neměl ani pomyšlení, ale přesto bylo zapotřebí uvažovat o nějakém tichém koutku, třebas nepříliš teplém, ale zato skrytém a útulném. Mimochodem řečeno, lákal ho koutek v síni Olsufije Ivanoviče, kde na počátku našeho pravdivého příběhu postával dvě hodiny mezi skříní a starými zástěnami, uprostřed všelijakého domácího harampádí, krámů a haraburdí. Háček byl v tom, že teď náš hrdina čekal ve zdejším dvoře už celé dvě hodiny. Ale zabydlet se v útulném koutku v síni nebylo tak snadné. Za prvé – zmíněné místo je nyní nepochybně střeženo a po skandálu na posledním plese byla přijata určitá opatření. A za druhé, náš pan Goljadkin čekal na nějaké znamení Kláry Olsufjevny, protože takové tajné znamení by mělo existovat. Tak se to přece dělávalo a „my nejsme první ani poslední“. Mimoděk si připomněl jakýsi román, který četl kdysi dávno, kde hrdinka vyslala ve stejné situaci Alfrédovi smluvené znamení, totiž jednoduše přivázala na okno růžovou stužku. Jenže růžová stužka teď v noci a v petrohradském podnebí, pověstném sychravostí a nespolehlivostí, nemohla být použita a prostě byla nemyslitelná. Ne, hedvábné žebříky nepřipadají v úvahu, přemítal náš hrdina, raději se uklidím stranou, abych byl nenápadný… stoupnu si sem… a zvolil si stanoviště za hranicí dříví přímo proti oknům. Po dvoře chodila spousta cizích lidí, vozků, jezdců, navíc tu hrčela kola, odfrkovali koně apod., ale přesto to bylo příhodné místo, ať už si ho někdo všimne nebo ne; výhoda byla přinejmenším v tom, že jeho nikdo neviděl, protože stál ve stínu, a naopak on viděl úplně všecko. Okna zářila – k Olsufiji Ivanoviči se zřejmě sjeli hosté při jakési slavnostní příležitosti, hudbu slyšet nebylo. To znamená, že tam nepořádají bál, ale pozvali si hosty z nějakého jiného důvodu, usuzoval v duchu náš hrdina, a zatrnulo mu u srdce. A vůbec, mělo to být dnes? blesklo mu hlavou. Není snad chyba v datu? Není to vyloučeno, nic není vyloučeno… Třeba byl dopis napsán včera, ale nedošel včas, protože se do toho zamíchal Petruška, dareba jeden! Nebo byl napsán zítra, vlastně co to… a všecko se mělo provést zítra, totiž čekat s kočárem… Náš hrdina celý ztuhl a sáhl do kapsy pro dopis, aby si všechno ověřil. Jenže k svému velkému překvapení zjistil, že dopis v kapse nemá. „Jak to?“ šeptl polomrtvý, „kde jsem ho jen nechal? Že bych ho ztratil? To by tak ještě scházelo!“ zasténal nakonec. „A co když se dostane do špatných rukou? Třeba už se to stalo! Panebože! Z toho bude taková mela… Ach, ty můj nelítostný osude!“ Roztřásl se jako list při myšlence, že jeho ničemný blíženec v okamžiku, kdy mu přetahoval plášť přes hlavu, vytáhl z kapsy dopis, o němž se dozvěděl, který vyčenichal u jeho nepřátel. Použije dopis jako důkaz… ano, důkaz! Když se vzpamatoval ze záchvatu hrůzy, která ho doslova ochromila, krev se mu nahrnula do hlavy. Rozpálenou hlavu v dlaních, sklesl se sténáním a skřípěním zubů na svůj špalek a pokoušel se soustředit… Jenomže myšlenky se mu rozutekly. Před ním se míhaly jakési tváře, hned jasně, hned matně si vybavoval jakési dávno zapomenuté příhody, v hlavě se mu zahnízdily melodie jakýchsi nejapných písní… Zmocnila se ho nepředstavitelná úzkost. Můj ty bože! Můj ty bože! opakoval si, když se trochu sebral, a potlačoval tlumený vzlykot, který se mu dral z prsou. Obdař mě pevnou myslí v mých nekonečných propastných strastech! Není nejmenší pochyby o tom, že jsem dočista ztracený, zničený – to všecko je v řádu věcí a nemůže to být jinak. Za prvé, přišel jsem o místo, jinak to nešlo… Dejme tomu, že se všecko nějak urovná. Pro začátek mi penze vystačí, pořídím si jiný byt, nábytek… A předně – Petrušku nechci. Obejdu se bez toho dareby… vezmu si podnájem. Můžu přijít a odejít, kdy se mi zlíbí, Petruška nebude vrčet, že jdu pozdě… tak je to… Podnájem je výhodný… Předpokládejme, že to je výhodné, ale o čem to mluvím? Ne o tom, o čem bych měl mluvit… Myšlenka na jeho nynější situaci ožila v paměti. Rozhlédl se. Můj ty bože! Můj ty bože! O čem to mluvím? pomyslel si zmateně a chytil se za rozpálenou hlavu…

„Ráčíte už brzy odjet, milostpane?“ pronesl nad ním jakýsi hlas. Pan Goljadkin sebou škubl: před ním stál zkřehlý drožkář, promočený do poslední nitky – z dlouhé chvíle si zamanul nakouknout do Goljadkinova úkrytu.

„Já nic, příteli… Už brzy pojedem, za chviličku… Jen počkej…“

Drožkář odešel a něco si bručel pod nos. „Proč bručí?“ rozjímal v slzách náš hrdina. „Najal jsem ho na celý večer, a tak mám právo… ano, správně, na celý večer, a basta. I kdyby celý večer stál, nevadí. Všecko závisí na mně. Když budu chtít, pojedu, a když ne, nepojedu. A že tady teď stojím za hromadou dříví? Nevadí… nemá právo něco namítat. Prostě pán chce stát za hromadou dříví, a tak stojí… nechce nikoho připravit o čest… tak je to. Ano, milostivá slečno, abyste věděla. A v prosté chýši v naší době nikdo nebydlí. Tak je to, milostivá slečno! Bez morálky to v našem průmyslovém století nikdo nevyhraje, sama jste špatný příklad… Měl bych být přednostou a žít v prosté chýši na mořském břehu. Za prvé, milostivá slečno, na mořském břehu nejsou žádné úřady a za druhé, takhle bych to místo stejně nedostal. Dejme tomu, že bych si podal žádost, rád bych sloužil jako přednosta, ale… zachraňte mě před nepřítelem… Řeknu vám, milostivá slečno, přednostů je spousta a tady nejste u Francouzky Falbalové, kde jste se učila dobrým mravům, a teď sloužíte jako špatný příklad. Mravopočestnost, to znamená sedět doma, mít v úctě vlastního otce a předčasně nemyslet na ženichy. Až bude čas, však oni se najdou – tak je to! Bezpochyby je dobré leccos umět – jak by ne! Občas zahrát na piano, hovořit francouzsky, znát něco z dějepisu, zeměpisu, bible, aritmetiky – tak je to! – a to stačí! A pak vaření: každé slušné děvče by mělo umět vařit. Vaření by mělo patřit k její povinné výuce. A vy? Za prvé vás, moje krasavice, rodiče nepustí, a pošlou za vámi lidi, aby vás chytili. Potom vás budou držet pod dohledem a dají vás do kláštera. A co pak, milostivá slečno? Co si počnu? Poručíte mi snad, jak to bývá v hloupých románech, abych lezl na nejbližší kopec a rozplýval se v slzách, díval se na chladné zdi vašeho vězení a pak podle vzoru některých špatných německých poetů a romanopisců umřel? Tak si to představujete? Především, když dovolíte, vám přátelsky říkám, že to je výmysl, a za druhé, vy i vaši rodiče by zasluhovali pořádný výprask za to, že vám dávali číst francouzské romány, protože ty neučí ničemu dobrému, je v nich jed… ano, zhoubný jed! Nebo si snad myslíte, odpusťte, že se ptám –, že jen tak pro nic za nic beztrestně utečeme do prosté chýše na mořském břehu a budeme vrkat, rozmlouvat o našich citech a prožijeme celý život ve spokojenosti a štěstí? Pak si pořídíme pískle a myslíte si, že váš tatíček a státní rada Olsufij Ivanovič při té příležitosti odvolá svou kletbu a požehná manželskému páru? Omyl, slečno, to se nestává a především, žádné vrkání nebude, neračte si dělat naděje. Dneska je muž doma pánem a hodná, dobře vychovaná žena mu ve všem musí vyhovět. V našem průmyslovém století si na něžnosti nikdo nepotrpí – časy Jeana-Jacquesa Rousseaua už jsou za námi. Kupříkladu muž přichází hladový z práce a ptá se, nenašlo by se něco k snědku, dušinko, kousek slanečka a kalíšek vodky na zapití? A vy, milostivá slečno, byste měla mít po ruce slanečka i vodku. Muž dlabe, na vás se ani nepodívá a pak řekne: Běž do kuchyně, kotě, a dohlédni na oběd… A políbí ženušku tak jednou týdně a navíc chladně… Tak to u nás chodí, milostivá slečno, když se na to podíváme z druhé stránky… Chlad! A vůbec – co já? Co já s tím vším mám společného? Proč mě pletete do svých kapriců, milostivá slečno? Prý šlechetný člověče, který pro mě strádáš a jsi milý mému srdci a tak dále. Za prvé, moje milá slečno, sama víte, že se pro vás nehodím, neumím skládat poklony, ani sypat ze sebe všelijaké lichotky a hlouposti, nestrpím seladony a přiznávám, nemám zrovna ideální figuru. Chvástavost ani pokrytecký stud mi nejsou vlastní, to vám říkám rovnou, se vší upřímností. Pravda, mám přímou povahu a zdravý rozum, neintrikuju. Nejsem žádný intrikán a jsem na to hrdý – tak je to! Chodím mezi dobrými lidmi bez masky, a abych vám vypověděl všechno…“

Najednou sebou pan Goljadkin škubl. Za hranicí dříví se znovu vynořil ryšavý zplihlý plnovous jeho vozky.

„Hned přijdu, kamaráde. Hned to bude. Okamžíček,“ ozval se náš hrdina roztřeseným vysíleným hlasem.

Drožkář se poškrábal na temeni, pohladil si plnovous, pokročil kupředu a nedůvěřivě pohlédl na svého zákazníka.

„Už jdu, kamaráde… Vidíš… Trošku jsem… Poslyš, kamaráde, ještě chviličku… hned, hned to bude.“

„A co když vůbec nikam nepojedete?“ zeptal se nakonec vozka a odhodlaně k němu přistoupil.

„Ne, kamaráde, pojedu. Jak vidíš, čekám tady…“

„Ano, prosím…“

„Poslyš, kamaráde… z kterépak pocházíš vesnice?“

„Sloužím u pánů…“

„A jsou ti tvoji páni hodní?“

„Ujde to…“

„Dobrá, kamaráde. Počkej tady. Už dlouho žiješ v Petrohradě?“

„Celej rok už jezdím.“

„A jsi spokojený?“

„Ujde to.“

„Dobrá, kamaráde. Děkuj pánubohu. Hodného člověka abys hledal ve dne s lucernou, kamaráde. Takový tě přijme, nakrmí, napojí… Ale někdy vidíš, že i zlatem prosakují slzy… vidíš politováníhodné příklady… Tak je to, kamaráde…“

Drožkář zjihl, jako by mu bylo zákazníka líto.

„S dovolením, já počkám. Bude to, prosím, dlouho trvat?“

„Ne, můj milý. Já už tento… déle nebudu čekat. Co myslíš, kamaráde? Spoléhám na tebe. Už se mi nechce čekat…“

„Takže nikam nepojedete?“

„Ne, kamaráde, nepojedu. Ale tobě se odvděčím. Kolik ti dlužím?“

„Jak jsme se domluvili, milostpane. Čekal jsem moc dlouho. Já vím, že mě neošidíte.“

„Tumáš, kamaráde…“ Pan Goljadkin mu vysázel celých šest rublů ve stříbře a pevně odhodlaný, že nebude déle ztrácet čas a po dobrém odejde, tím spíš, že už je všecko rozhodnuto, drožkář odjel, a tudíž nemá na co čekat, opustil dvůr, vyšel za vrata, zahnul vlevo a pustil se do běhu – z radosti se neohlížel napravo ani nalevo. Možná že se všecko obrátí k lepšímu, myslel si, a já se vyhnu maléru. A opravdu, cítil, jak je mu nezvykle lehko na duši. Kéž by se to všecko obrátilo k lepšímu, mudroval, ale příliš tomu nevěřil. Já tento… uvažoval… Ne, takhle je to lepší, ale když to vezmeme z druhé strany… Nebo je to správné? V nejistotě hledal klíč k rozřešení všech svých pochybností, a tak doběhl až k Semjonovskému mostu. Tady rozumně a definitivně usoudil, že se vrátí. Tak to bude lepší, rozvažoval. Když to vezmu z druhé strany… Budu všechno zpovzdáli sledovat a basta. Pozorovatel je nestranná osoba. Kdyby něco – jsem jen pozorovatel, nemám s tím nic společného, a ať se stane cokoliv, já za nic nemůžu. To je ono! Tak to bude nejlepší.

Splnil svoje předsevzetí tím spíš, že díky vlastnímu šťastnému nápadu se teď považoval za nezaujatého pozorovatele. Tak to bude lepší, přemítal, za nic nezodpovídám, uvidím, co se bude dít… a basta! Byla to nesporně správná úvaha. Uklidněn se znovu uchýlil do své tiché, pokojné skrýše a pozorně se zahleděl do oken. Tentokrát nečekal dlouho.

Za okny rázem vypukl jakýsi podivný rozruch, zamíhaly se tam jakési postavy, rozhrnuly se závěsy a celý houf hostů se tísnil v oknech Olsufije Ivanoviče a všichni cosi vyhlíželi na dvoře. Chráněný hranicí dříví, náš hrdina jenom zvědavě sledoval ten rozruch a natahoval krk hned vpravo, hned vlevo, nakolik mu to jeho skrýš dovolovala. Vtom sebou škubl, strnul a div si hrůzou nedřepl na bobek. Cítil, prostě se dovtípil, že nevyhlížejí nic a nikoho jiného než právě jeho! Všichni se dívali směrem k němu a ukazovali na hranici dříví. Na útěk bylo pozdě – zahlédli by ho… Celý ztuhlý se přitiskl ke své ochranné hradbě a až teď si povšiml, že jeho vlastní stín ho zrazuje. Nejraději by se protáhl nějakou myší dírou mezi dřívím a nenápadně se skrčil. Ale to nešlo. V předsmrtné úzkosti odhodlaně pohlédl přímo do oken – tak to bylo lepší… Div se nepropadl hanbou: lidé v oknech ho zpozorovali, všichni na něj kývali, vybízeli ho, aby šel dovnitř. Otevřelo se několik větracích okének a pár hlasů cosi sborově volalo… „Divím se, že ty holky odmalička nevyplácejí rákoskou,“ mumlal si pro sebe zmateně náš hrdina. Nečekaně seběhl ze schodů on (víme, kdo), jenom v uniformě, bez klobouku, udýchaně poskakoval, cupital a vrtěl se a věrolomně dával najevo obrovskou radost, že ho vidí.

„Vy, Jakove Petroviči?“ zaštěbetal ten nicotný člověk. „Tady nastydnete, je tu chladno. Račte dovnitř.“

„Á, Jakov Petrovič! Ne, prosím, já jen…“ zamrmlal zdvořile náš hrdina.

„Ne, prosím, to nejde, Jakove Petroviči. Prosí vás, snažně vás prosí, čekají nás. Prý: ‚Udělejte nám tu radost a přiveďte Jakova Petroviče!‘ Tak je to, prosím.“

„Ne, Jakove Petroviči, víte, líp bych udělal, kdybych… Radši bych šel domů…“ Náš hrdina jako by se smažil na rozžhaveném roštu a současně tuhl hanbou a hrůzou.

„Ne-ne-ne! Ani nápad!“ zašveholil ten ohava. „Ne-nene! Pojďme!“ prohlásil rozhodně a táhl našeho pana Goljadkina ke vchodu. Ten váhal, ale protože na něj všichni hleděli a odporovat a vzpírat se by bylo hloupé, vykročil – ostatně to nelze tvrdit, nevěděl totiž, co se s ním děje. Ale teď už to bylo jedno!

Než se stačil vzpamatovat a přivést do pořádku, ocitl se v sále. Bledý, rozcuchaný a ztrápený přelétl kalným zrakem dav – ó hrůza! Sál a všechny pokoje byly nabité k prasknutí. Hostí bylo nepočítaně a celá oranžerie dam. Všichni se k němu tlačili, drali, doslova ho nesli na ramenou – bylo jasné, že ho kamsi postrkují. Přece ne ke dveřím, mihlo se mu hlavou… Ne, nepostrkovali ho ke dveřím, nýbrž k pohodlnému křeslu Olsufije Ivanoviče. Z jedné strany stála Klára Olsufjevna, bledá, unylá, smutná, ale skvěle oblečená. Panu Goljadkinovi utkvěly zejména bílé kvítky v jejích černých vlasech – ty působily obzvlášť efektně. Na druhé straně stál Vladimír Semjonovič v černém fraku s novým řádem v knoflíkové dírce. Našeho hrdinu vedli pod paždí, a jak již bylo výše zmíněno, přímo k Olsufiji Ivanoviči: z jedné strany druhý Goljadkin s nezvykle zdvořilým ušlechtilým výrazem, což našeho hrdinu nesmírně potěšilo, a z druhé strany Andrej Filipovič, který se tvářil navýsost slavnostně. Co to má znamenat? ptal se v duchu náš pan Goljadkin. Když ho přiváděli k Olsufiji Ivanoviči, náhle mu svitlo. Zastavil se, jako by do něj uhodil blesk: hlavou mu kmitla myšlenka na ukradený dopis… V předsmrtné hrůze stanul před křeslem Olsufije Ivanoviče… Co teď? pomyslel si. Samosebou, jen do toho, směle a upřímně, ale s jistou ušlechtilostí: tak a tak to bylo a tak dále… Ale jeho obava se zřejmě nesplnila. Olsufij Ivanovič ho přijal zcela blahosklonně – pravda, nepodal mu ruku, ale při pohledu na něho kývl stříbrovlasou úctyhodnou hlavou a zatvářil se, jak se panu Goljadkinovi zdálo, nějak teskně a zároveň obřadně. Dokonce snad v kalných očích Olsufije Ivanoviče se zatřpytila slza. Když zvedl hlavu, uviděl, že i na řasách Kláry Olsufjevny, která stála vedle otce, také jako by se zableskla slzička, a něco podobného zpozoroval i v očích Vladimíra Semjonoviče. Klidná, neotřesitelná důstojnost Andreje Filipoviče rovněž vydala za všeobecné dojetí a slzy a mladík, kdysi podobný důstojnému radovi, využil příhodné chvíle a hořce se rozplakal… Možná že se to všechno našemu panu Goljadkinovi jenom zdálo, protože i on zaslzel a jasně cítil, jak po jeho chladných tvářích stékají horké slzy… Smířený s lidmi i osudem, pociťoval tu nejvřelejší náklonnost nejen k Olsufiji Ivanoviči a všem ostatním hostům, ale dokonce i ke svému zlomyslnému blíženci, který v tu chvíli nebyl ani zlomyslný, ani blíženec, ale zcela cizí, nezúčastněný a krajně laskavý člověk. Náš hrdina si začal plačtivým hlasem vylévat srdce, ale tolik se toho v něm nakupilo, že nebyl schopen kloudného slova a jenom si výmluvně položil ruku na srdce… Andrej Filipovič, zřejmě aby ušetřil stříbrovlasého starce silného dojetí, odvedl našeho pana Goljadkina stranou, a jak se zdálo, ponechal ho osudu. Náš hrdina, trochu zmatený, ale skoro smířený s lidmi i osudem, se usmíval, mumlal si něco pod nos a prodíral se hustým davem. Všichni mu ustupovali a dívali se na něj s jakousi zvláštní zvědavostí a nevysvětlitelným záhadným soucitem. Vstoupil do sousedního pokoje a i zde se mu dostalo stejné pozornosti; zaslechl, jak se za ním všichni houfem tlačí, sledují každý jeho krok, potichu o čemsi zajímavém rokují, pokyvují hlavami, diskutují, debatují a špitají si. Tuze rád by věděl, o čem. Ohlédl se a uviděl po svém boku svého jmenovce. Pocítil potřebu chytit ho za ruku, odvést stranou a důtklivě ho požádat, aby mu byl nápomocný při všech jeho budoucích krocích. Druhý pan Goljadkin vážně přikývl a pevně mu stiskl ruku. Srdce našeho hrdiny se dojetím sevřelo. Zalapal po vzduchu a na prsa jako by mu dopadl kámen – připadalo mu, že všechny oči, obrácené k němu, ho tísní a drtí… Zahlédl radu, který nosil paruku, jak ho probodává přísným zpytavým pohledem, neobměkčeným všeobecným soucitem. Rozhodl se a zamířil přímo k němu, aby mu věnoval úsměv a pohovořil s ním, ale jeho záměr se nezdařil. V jednom okamžiku upadl do jakési letargie, na nic si nevzpomínal, nic necítil… Když se vzpamatoval, zjistil, že se potácí v kruhu hostů. Kdosi ho zavolal jménem a ozvěna se šířila celým davem. Všichni vzrušeně zahlučeli a nahrnuli se ke dveřím prvního sálu: našeho hrdinu dav skoro vynesl na rukách a bezcitný rada v paruce se ocitl po jeho boku. Nakonec vzal našeho hrdinu za ruku a usadil ho vedle sebe naproti křeslu Olsufije Ivanoviče, i když v uctivé vzdálenosti. Všichni přítomní se rozsadili v několika řadách kolem našeho hrdiny a Olsufije Ivanoviče. Všecko ztichlo a znehybnělo, všichni zachovávali obřadné mlčení, vzhlíželi k Olsufiji Ivanoviči a zřejmě očekávali cosi mimořádného. Náš pan Goljadkin si povšiml, že vedle Olsufije Ivanoviče, přímo proti zmíněnému radovi, se usadil jeho jmenovec a Andrej Filipovič. Mlčení se prodlužovalo: nejspíš na kohosi čekali. To je zrovna jako v rodině, když někdo odjíždí na dalekou cestu: teď ještě zbývá vstát a pomodlit se, pomyslel si náš hrdina. Jeho úvahy přerušil nezvyklý rozruch. Došlo k čemusi dlouho očekávanému. „Už jede! Už jede!“ šířilo se davem. Kdopak to jede? mihlo se panu Goljadkinovi hlavou, až sebou škubl jakýmsi zvláštním tušením. „Už je čas!“ prohlásil rada a pozorně se zadíval na Andreje Filipoviče. Ten zase upřel pohled na Olsufije Ivanoviče. Olsufij Ivanovič důležitě, obřadně přikývl. „Vstaňte,“ pobídl rada našeho pan Goljadkina a pomohl mu vstát. Všichni povstali. Rada vzal za ruku našeho hrdinu a Andrej Filipovič jeho jmenovce a oba je uvedli do kruhu čekajících hostů. Náš pan Goljadkin se nechápavě rozhlédl, ale hned ho zarazili a ukázali mu na druhého pana Goljad­kina, který mu podal ruku. Nejspíš nás chtějí usmířit, usoudil náš hrdina, radostně napřáhl ruku a naklonil se k svému blíženci, který učinil totéž… Vtom zpozoroval, že se jeho věrolomný přítel usmívá, letmo, šibalsky pomrkává na ostatní, tváří se škodolibě a dokonce se při svém jidášském políbení šklebí… Našemu hrdinovi hučelo v hlavě a před očima měl tmu; zdálo se mu, že všemi dveřmi hlučně vpadl dovnitř bezpočet, nekonečná řada navlas stejných Goljadkinů, ale už bylo pozdě… Ozval se mlaskavý zrádcovský polibek a…

Tu došlo k zcela nečekané příhodě… Dveře sálu se prudce otevřely a na prahu se objevil… Už jen pohled na příchozího způsobil, že našemu panu Goljadkinovi zledovatěla krev v žilách a nohy jako by mu vrostly do země; v jeho sevřených prsou odumřel výkřik. Ostatně všecko předem věděl a dávno něco podobného tušil. Neznámý se k němu důležitě, důstojně blížil… Náš pan Goljadkin příchozího dobře znal a často, přečasto ho vídal, dokonce už dnes… Neznámý byl vysoký statný muž s hustými, smolně černými kníry, v černém fraku, s nápadným křížem na krku: k úplnému dokonalému dojmu mu chyběl jen doutník v ústech… Jak už bylo řečeno, našemu panu Goljadkinovi při pohledu na něj v žilách zledovatěla hrůzou krev. Ten obávaný člověk k němu přistoupil s vážným slavnostním výrazem… Náš smutný hrdina mu podal ruku. Neznámý ji stiskl a vlekl ho za sebou… Pan Goljadkin se bezradně, zničeně rozhlédl kolem…

„Kristián Ivanovič Rutenšpic, doktor všeobecného lékařství a chirurg, váš dávný známý, Jakove Petroviči!“ zašveholil čísi odporný hlas panu Goljadkinovi rovnou do ucha. Náš hrdina se ohlédl a uviděl svého jmenovce, obdařeného těmi nejhoršími vlastnostmi. Z jeho obličeje vyzařovala zlomyslná škodolibá radost. Nadšeně si mnul ruce, kroutil hlavou, cupital, ometal se kolem každého, kolem všech: snad by se samou radostí pustil do tance. Nakonec vytrhl jednomu sluhovi svícen a vykročil, aby posvítil našemu panu Goljadkinovi a doktorovi na cestu. Náš hrdina zřetelně slyšel, jak se všichni za nimi hrnou, tlačí, div se navzájem neumačkají, a všichni sborem opakují za jeho zády: „To nic, nebojte se, Jakove Petroviči, to je váš starý přítel a známý doktor Rutenšpic…“ Konečně vyšli na hlavní, jasně osvětlené schodiště, kde už bylo také plno lidí; zaskřípěly domovní dveře a náš pan Goljadkin a doktor se ocitli venku. Před vchodem stál kočár se čtyřspřežím; koně netrpělivě odfrkávali. Proradný jmenovec několika skoky seběhl ze schodů a otevřel dvířka. Doktor výmluvným gestem vybídl našeho pana Goljadkina, aby vsedl do kočáru. Ostatně, nebylo to zapotřebí: našlo se dost těch, kdo mu pomáhali. Náš hrdina ztuhlý hrůzou se ohlédl: celé jasně osvětlené schodiště bylo zaplněné a odevšad na něho civěly zvědavé oči… Sám Olsufij Ivanovič předsedal ve svém pohodlném křesle na horním odpočívadle a napjatě, účastně sledoval celý výstup. Všichni čekali. Davem se šířilo netrpělivé reptání. Náš pan Goljadkin se ohlédl.

„Doufám, že na tom všem není nic… odsouzeníhodného… nic, co by mohlo vzbudit pozornost a… nevoli, co se týče mých oficiálních vztahů…“ vypravil ze sebe zmateně. Kolem vypukl hluk a hovor: všichni zavrtěli hlavami. Panu Goljadkinovi vhrkly do očí slzy.

„V tom případě jsem ochoten… plně se svěřuji… vkládám svůj osud do rukou Kristiána Ivanoviče…“

Jen to dořekl, ohlušil ho radostný křik všech přítomných a šířil se čekajícím davem jako zlověstná ozvěna. Kristián Ivanovič a Andrej Filipovič ho svorně vzali v podpaždí a usadili do kočáru: druhý pan Goljadkin podle svého obvyklého zrádného zvyku mu pomáhal zezadu. Náš nešťastný hrdina naposledy všechny a všechno přelétl pohledem a roztřesený jako kotě, které polili studenou vodou, můžeme-li si dovolit takové přirovnání, vlezl do kočáru a za ním doktor. Dvířka kočáru zaklapla, zasvištěl bič, kočár se rozjel… a všichni se pustili za panem Goljadkinem. Namísto ponaučení ho provázely pronikavé zběsilé výkřiky jeho nepřátel. Chvíli se ještě míhaly jakési obličeje za okénky kočáru, který unášel našeho hrdinu, ale postupně odpadávaly a nakonec zmizely. Nejdéle to vydržel zlolajný jmenovec. Běžel, ruce v kapsách kalhot zelené uniformy, tvářil se spokojeně a vynořoval se hned na jedné, hned na druhé straně kočáru. Chvílemi se zachytil okenního rámu a visel, strkal hlavu do okénka kočáru a posílal našemu hrdinovi hubičky na rozloučenou. Ale i on se posléze unavil, objevoval se stále řidčeji a nakonec zmizel. Našemu panu Goljadkinovi se svíralo srdce, krev mu bušila ve spáncích, dech se mu úžil; rád by si rozepjal plášť, obnažil hruď, zasypal ji sněhem a polil studenou vodou. Nakonec upadl do letargie… Když přišel k sobě, poznal, že ho koně unášejí jakousi neznámou cestou. Kolem bylo pusto a liduprázdno, napravo i nalevo se černaly lesy. Náhle strnul: ve tmě blýskaly čísi ohnivé oči a upíraly na něj zlověstný, ďábelsky vítězoslavný pohled. Tohle přece není doktor! Ale kdo je to tedy? Nebo je to on? Ano, je to on, jenomže ne dřívější Kristián Ivanovič, ale jiný, hrozivý…

„Doktore, já… já jen…“ hlesl nesměle náš roztřesený hrdina a snažil se poslušností a pokorou svého průvodce obměkčit.

„Vy dostanete erární kvartýr s otopem, Licht a obsluhou. Ani si to nezasloužíte,“ zazněla přísná, výhrůžná odpověď jako rozsudek.

Náš hrdina vykřikl a chytil se za hlavu. Běda! Tohle už dávno tušil!
