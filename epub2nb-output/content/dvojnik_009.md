---
title: '5'
contentType: prose
---

<section>

Na všech petrohradských věžích právě odbila půlnoc, když pan Goljadkin jako posedlý vyběhl na nábřeží Fontánky těsně u Michajlovského mostu, aby se zachránil před nepřáteli, pronásledováním, krupobitím štulců, které se na něho sesypaly, před křikem vyplašených stařen, vzdechy dam a vražednými pohledy Andreje Filipoviče. Pan Goljadkin byl doslova odrovnaný, a jestliže si v tom okamžiku uchoval schopnost běžet, pak jedině jakýmsi zázrakem, kterému sám nakonec odmítal věřit. Byla nevlídná listopadová noc, mokrá, mlhavá, deštivá, sněhová, bohatá na rýmy, zimnice, angíny, horečky všech druhů a nejrůznějšího původu, stručně řečeno, všechny dary petrohradského podzimu. Vítr skučel ve vylidněných ulicích, vzdouval nad řetězy zábradlí černou vodu Fontánky a uličnicky komíhal vyhublými svítilnami na nábřeží, které zase na oplátku doprovázely jeho kvílení pronikavým vrzáním, a to všecko vytvářelo nekonečný pištivý a řinčivý koncert, předobře známý každému obyvateli Petrohradu. Pršelo a současně sněžilo. Proudy dešťové vody poháněné větrem se valily skoro jako z hasičské stříkačky, chlístaly a bičovaly nešťastného pana Goljadkina do obličeje jako tisíce špendlíků a jehel. Uprostřed nočního ticha rušeného jen vzdáleným hrčením kočáru, kvílením větru a povrzáváním svítilen se tlumeně ozývalo zurčení a chlístání vody, která stékala ze všech střech, stříšek a říms na dlažbu. Nablízku ani v dálce nikde živá duše, a zdálo se, že v takovou hodinu a za takového počasí to ani jinak být nemohlo. Takže jenom pan Goljadkin, sám se svým zoufalstvím, cupital v tu dobu po chodníku Fontánky a snažil se co možná nejdřív doběhnout do své Šestikrámské ulice, do třetího patra, do svého bytu.

I když sníh, déšť a všecko to, co dokonce ani nemá jméno, když se strhne vichřice a mraky se převalují na petrohradské listopadové obloze, znenadání neúprosně zaútočilo na beztak zdeptaného nešťastného pana Goljadkina, nedopřávalo mu sebemenšího oddechu, pronikalo až do morku kostí, oslepovalo, profukovalo ho ze všech stran, sráželo z cesty a připravovalo ho o poslední špetku rozumu, třebaže se to všechno najednou proti němu spiklo, jako by se naschvál domluvilo se všemi jeho nepřáteli a připravilo mu pěkný den, večer i noc, bez ohledu na to všecko on sám zůstal skoro lhostejný vůči tomuto poslednímu důkazu nepřízně osudu: tak hluboce jím otřáslo to, co se mu přihodilo před několika minutami u pana státního rady Berendějeva. Kdyby teď některý cizí nezaujatý pozorovatel posuzoval smutný úprk pana Goljadkina, nahlédl by všecku hrůzu jeho útrap a nesporně by usoudil, že pan Goljadkin jako by se chtěl někam schovat, jako by chtěl utéct sám před sebou. Ano, tak to bylo. Ba co víc: náš hrdina nejenže toužil utéct sám před sebou, ale dokonce by se nejraději sám zničil, obrátil se v prach. Nevnímal nic ze svého okolí, nechápal, co se kolem děje, a díval se tak, jako by pro něj ve skutečnosti neexistovaly nepříjemnosti provázející noční nepohodu, ani dlouhá cesta, déšť ani sníh, vítr ani okolní nečas. Galoše, která mu sklouzla z pravé holínky, uvízla v blátě a sněhu, na chodníku Fontánky, ale jeho vůbec nenapadlo, aby se pro ni vrátil, dokonce si té ztráty ani nepovšiml. Byl natolik zabraný do svých myšlenek, že se několikrát bez ohledu na okolí zarazil rovnou uprostřed chodníku a stál jako omráčený, zaujat vzpomínkou na svůj nedávný hrozivý pád: v tom okamžiku umíral, mizel a náhle jako šílený vyrazil a běžel, neohlížel se vpravo ani vlevo, jako by prchal před pronásledovateli, před jakýmsi ještě větším neštěstím… Opravdu, byla to hrozná situace! Nakonec se vyčerpaný zastavil na nábřeží a opřel se o zábradlí jako někdo, komu se nečekaně spustí z nosu krev, a upřeně se zahleděl na kalnou, černou vodu Fontánky. Nevíme, kolik času takhle strávil. Víme jen, že byl natolik zoufalý, utrápený, utýraný, zesláblý, že ztratil poslední špetku duchapřítomnosti a na všechno zapomněl: na Izmajlovský most, na Šestikrámskou ulici i na svou současnou situaci… No a co? Bylo mu všecko jedno: celá záležitost je ukončena, rozsudek je potvrzen a podepsán, tak co? Vtom… vtom sebou škubl a bezděčně uskočil stranou. S nejasnou úzkostí se rozhlédl kolem, ale nikde nikdo, nic zvláštního se nestalo, a přece… měl dojem, že těsně vedle něho v tu chvíli kdosi stál, rovněž opřený o zábradlí a – nastojte! – dokonce mu cosi říkal, spěšně, prudce cosi zadrmolil, ale týkalo se to čehosi známého, ba přímo jeho. „Ale co, to se mi nejspíš zdálo,“ pronesl nahlas a znovu se rozhlédl. „A kde to vlastně jsem?“ S povzdechem pokýval hlavou a s neklidným úzkostným pocitem, dokonce s obavou se zadíval do kalné vlhké dálky, všemožně napínal zrak a krátkozrakýma očima se pokoušel proniknout mlhou, která se před ním rozprostírala. Avšak nic zvláštního, nového ne­upoutalo jeho pozornost. Zdánlivě všecko bylo jako předtím, totiž sněžilo ještě vydatněji, hustěji a padaly velké vločky, že nebylo vidět na dvacet kroků, svítilny povrzávaly ještě pronikavěji a vítr zdánlivě zpíval ještě žalostnější, tesknější píseň jako neodbytný žebrák, který úpěnlivě prosí o měďák na jídlo. Aách… co je to se mnou? znovu si opakoval pan Goljadkin, vykročil a letmo se rozhlédl kolem. Zrál v něm jakýsi nový pocit a pronikal celou jeho bytostí: snad stesk, snad strach… Celým tělem mu projelo zimničné chvění. Navýsost nepříjemná chvíle… „Nevadí,“ hlesl nahlas, aby se povzbudil, „možná že to nepošpiní ničí čest. Třeba to bylo zapotřebí,“ pokračoval a sám nevěděl, co říká, „možná že se všecko časem obrátí k lepšímu, takže si nebudu mít kde stěžovat a všichni budou spokojeni.“ S těmi útěšnými slovy se otřepal, setřásl sněhové chuchvalce, které utvořily silnou vrstvu na jeho klobouku, límci, plášti, holínkách a na všem ostatním, ale nebyl s to zaplašit podivný stesk. Kdesi daleko se ozval výstřel z děla. To je počasí! pomyslel si náš hrdina, aby to… nežene se náhodou povodeň? Jak je vidět, voda pořádně stoupla. Jen dořekl, anebo si to jen pomyslel, zahlédl jakousi postavu, zřejmě opozdilého chodce, jako byl on sám. Chodec se přibližoval. Bylo to náhodné, bezvýznamné setkání, ale pan Goljadkin bůhvíproč upadl do rozpaků, dokonce dostal strach a nevěděl kudy kam. Ne že by se bál zlého člověka, ale co když… Kdopak ho zná, toho opozdilce, kmitlo mu hlavou, co když nepřichází jen tak, ale s určitým úmyslem mi zkříží cestu a ublíží mi… Třeba si ani přesně tohle všecko nepomyslel, jenom ho ovládl nepříjemný pocit. Na dlouhé přemýšlení ani pocity ostatně nebyl čas: chodec už byl dva kroky od něho. Pan Goljadkin podle svého zvyku okamžitě nasadil zvláštní výraz jasně vyjadřující, že on, Goljadkin, si jde svou cestou, že cesta je dost široká pro všecky a on nikoho neobtěžuje. Náhle strnul jako přibitý do země, jako by ho srazil blesk, a pak se otočil jako na obrtlíku, jako by ho něco postrkovalo za neznámým, který ho minul a ztratil se v chumelenici. Byl stejně jako pan Goljad­kin zahalený od hlavy až k patě a rovněž pospíchal, cupital po chodníku Fontánky drobnými krůčky a chvílemi zrychloval. „Co to má znamenat?“ zašeptal pan Goljadkin s nedůvěřivým úsměvem, škubl sebou a mráz mu přeběhl po zádech. Mezitím se neznámý ztratil z dohledu, zanikly i jeho kroky, ale náš hrdina pořád ještě stál a díval se za ním. Konečně se pomalu vzpamatovával. Co to má znamenat, přemítal trpce, copak už doopravdy ztrácím rozum? Otočil se a vydal se svou cestou, postupně zrychloval krok, cupital a pokoušel se už na nic nemyslet. Dokonce zavřel oči. Skučením větru a šuměním deště k němu po chvíli opět dolehly zvuky číchsi blízkých kroků. Trhl sebou a otevřel oči. Asi dvacet kroků před ním se černala jakási spěchající postava a kvapně se blížila. Neznámý spěchal, chvátal, zrychloval: vzdálenost se válem zmenšovala. Pan Goljadkin už dokonce rozeznal rysy dalšího opozdilého chodce a úžasem a hrůzou vykřikl. Nohy se mu podlomily. Byl to týž, který ho asi před deseti minutami míjel a teď se nečekaně vynořil. Ale nejen to způsobilo, že náš zaskočený hrdina se zastavil, vykřikl a užuž otvíral ústa, aby něco řekl, ale pak se pustil za neznámým a dokonce na něj zavolal, nejspíš aby na něj počkal. Neznámý se na deset kroků od něj skutečně zastavil tak, že světlo nejbližší lucerny ozářilo celou jeho postavu, otočil se a s netrpělivě soustředěným výrazem vyčkával. „Odpusťte, snad jsem se spletl,“ vyhrkl rozechvělým hlasem náš hrdina. Neznámý se mlčky, mrzutě otočil a spěšně vykročil svou cestou, jako by si chtěl vynahradit ty dvě minuty, které s panem Goljadkinem ztratil. Co se týkalo našeho hrdiny, rozechvěla se v něm každá žilka, slabostí se mu podlomila kolena, zaúpěl a sklesl na patník. Ostatně, měl k tomu pádný důvod… Neznámý mu totiž připadal nějak povědomý. Ale na tom by ještě nebylo nic zvláštního. Jenže on toho člověka skoro poznal. Často ho vídával, dříve i docela nedávno: kdy to jen bylo? Možná včera? Ostatně ani na tom by nebylo nic divného. Neznámý nebyl ničím nápadný, přinejmenším rozhodně nevzbuzoval pozornost na první pohled. Byl to slušný člověk jako ostatní, a snad měl dokonce některé důležité přednosti, zkrátka a dobře, šel si svou cestou. Pan Goljadkin vůči němu necítil nenávist ani nepřátelství, ba ani lehkou nechuť, dokonce snad naopak. A přesto (a v tom spočíval hlavní důvod) by se s ním za nic na světě nechtěl setkat tak jako například teď. Ba co víc – dobře toho člověka znal, dokonce věděl, jak se jmenuje, a přece ho ani za nic nechtěl oslovit jménem, ani jménem po otci nebo příjmením. Nedovedu říci, jak dlouho proseděl na patníku, ale konečně se vzpamatoval, pustil se nazdařbůh, co mu síly stačily, a neohlížel se napravo ani nalevo. Lapal po vzduchu, asi dvakrát klopýtl, div neupadl, a přitom osiřela jeho druhá holínka, kterou galoše taky opustila. Nakonec trochu zpomalil, aby popadl dech, spěšně se rozhlédl kolem a uviděl, že už nepozorovaně urazil celou cestu po Fontánce, přeběhl Aničkovský most, část Něvské třídy a nyní stál v zatáčce do Litějné. Zabočil tam. Jeho situace se v tu chvíli podobala situaci člověka stojícího nad děsivou propastí, kdy se půda pod ním hrozí utrhnout, už se uvolnila, zhoupla, rozkolísala a už ho táhne dolů, a on, nešťastník, nemá dost sil ani duchapřítomnosti, aby uskočil a odtrhl pohled od zející propastí: přitahuje ho, takže nakonec do ní padá, sám urychluje vlastní záhubu. Věděl, cítil, byl naprosto přesvědčen, že se mu ještě cestou stane něco zlého, že se na jeho hlavu jako blesk z čistého nebe snese jakási pohroma, například že znovu potká svého neznámého, ale kupodivu dokonce si to přál, pokládal to za nevyhnutelné a jenom se v duchu modlil, aby to všecko co nejdřív skončilo, aby se jeho situace jakkoliv, ale co nejdřív vyjasnila. Zatím běžel, jako poháněný jakousi neznámou silou, v celém těle se mu rozlévala jakási malátnost a všecko v něm oněmělo. Nedokázal se na nic soustředit, ačkoliv jeho myšlenky se chytaly všeho jako trní. Přidalo se k němu nějaké ztracené psisko, celé mokré a roztřesené, běželo vedle něj, uhánělo, ocas a uši sklopené, a občas po něm nesměle, chápavě pokukovalo. Vybavil si jakousi vzdálenou, dávno zapomenutou myšlenku, vzpomínku na dávnou příhodu, bušila v hlavě jako kladivo, dotírala, nedala se zaplašit. „Takové ohavné psisko!“ zašeptal bezděčně. Vtom zahlédl svého neznámého v místě, kde se ulice zatáčí do Italské. Jenomže tentokrát neznámý nešel proti němu, nýbrž mířil stejným směrem, utíkal o pár kroků před ním. Konečně se ocitli v Šestikrámské. Pan Goljadkin těžce oddechoval. Neznámý se zastavil přímo před domem, kde náš hrdina bydlel. Ozvalo se zazvonění a téměř současně zaskřípěla železná závora. Dveře se otevřely, neznámý se předklonil, vklouzl dovnitř a byl tentam. Skoro zároveň přiběhl i pan Goljadkin a jako střela vletěl do průjezdu. Neslyšel bručícího domovníka, udýchaně vběhl na dvůr a zahlédl svého pozoruhodného neznámého, kterého nakrátko ztratil. Ten se mihl u schodiště, které vedlo k bytu pana Goljad­kina. Náš hrdina se vrhl za ním. Schodiště bylo tmavé, vlhké a špinavé. Na každém odpočívadle se válely krámy nájemníků, takže cizí člověk, který by tudy za tmy stoupal, by musel putovat skoro půl hodiny, riskoval by, že si zláme nohy, a proklínal by schody i svoje známé, co se tak nepohodlně ubytovali. Ale Goljadkinův neznámý tu byl jako doma, bez potíží, lehce zdolával zdejší terén, jako by se v něm dokonale orientoval. Náš hrdina ho téměř dohnal a neznámý ho dokonce několikrát cípem svého pláště plácl přes nos. Srdce se mu se vřelo. Tajemný chlapík se zastavil rovnou u dveří jeho bytu, zaklepal a k velkému překvapení našeho hrdiny Petruška hbitě otevřel, jako by čekal a nešel spát, a následoval příchozího se svíčkou v rukách. Pan Goljadkin, celý bez sebe, vběhl do svého bytu, neodložil plášť ani klobouk, prošel předsíňkou a zastavil se na prahu svého pokojíku, jako když do něj hrom uhodí. Jeho tušení se splnilo. Všecko, čeho se obával a co si domýšlel, se uskutečnilo. Zatočila se mu hlava a zalapal po vzduchu. Neznámý před ním seděl rovněž v plášti a klobouku na jeho posteli a s přimhouřenýma očima a lehkým pousmáním mu přátelsky kynul. Pan Goljadkin chtěl vykřiknout, ale nemohl, chtěl nějak protestovat, ale nedostávalo se mu sil. Vlasy se mu zježily hrůzou a skoro bez sebe dopadl na židli. Však také bylo proč. Poznal svého nočního druha. Nebyl to nikdo jiný než on sám, pan Goljadkin číslo dvě, ale podobný prvnímu jako vejce vejci, prostě a krátce dvojník v každém směru…

</section>
