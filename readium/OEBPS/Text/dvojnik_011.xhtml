<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dvojnik-8</title>
  <link href="../Styles/dvojnik_idstyles.css" rel="stylesheet" type="text/css"/>
</head>

<body id="dvojnik" xml:lang="cs-CZ">
  <div>
    <p class="MLP-uroven2-kapitola" id="toc_marker-7"><a id="x.8146"></a>7</p>

    <p class="MLP-text-bez1radku">Trochu se vzpamatoval až na schodech, přede dveřmi svého bytu. Jsem já to tupec! vyčinil si v&nbsp;duchu. Kam ho to vedu? Sám strkám hlavu do oprátky. Co si pomyslí Petruška, až nás spolu uvidí? Co si ten mizera odváží pomyslet? Ten má oči všude… Ale bylo pozdě: pan Goljadkin zaklepal, dveře se otevřely a&nbsp;Petruška pomohl pánovi i&nbsp;jeho společníku odložit plášť. Pan Goljadkin na něj zašilhal a&nbsp;snažil se z&nbsp;jeho výrazu vyčíst, co si myslí. Ale k&nbsp;svému obrovskému překvapení zpozoroval, že jeho sluhu vůbec nenapadlo se divit, naopak, jako by něco podobného čekal. Samosebou i&nbsp;teď hleděl úkosem a&nbsp;tvářil se jako vlk, který hodlá někoho sežrat. Že by dneska všechny lidi někdo začaroval, uvažoval náš hrdina, posedl je nějaký běs? Určitě je potkalo něco zvláštního. Čert to vem, takové trápení! Tak přemýšlel a&nbsp;rozvažoval a&nbsp;přitom uvedl hosta do svého pokojíku a&nbsp;smírně ho požádal, aby si sedl. Host, jak se zdálo, upadl do velkých rozpaků, neosměloval se, poslušně sledoval každé hostitelovo hnutí, lovil jeho pohledy a&nbsp;zřejmě se pokoušel vyčíst jeho myšlenky. Každé gesto prozrazovalo ponížení, bezradnost a&nbsp;ustrašenost, takže, máme-li si dovolit takové přirovnání, v&nbsp;tu chvíli připomínal člověka, který nemá vlastní oděv, a&nbsp;proto si oblékl cizí a&nbsp;cítí se v&nbsp;něm nesvůj: rukávy má krátké, pas skoro u&nbsp;krku, co chvíli si popotahuje krátkou vestu, ustupuje, touží někam se schovat a&nbsp;střídavě nahlíží všem do tváře a&nbsp;poslouchá, jestli lidé nemluví o&nbsp;jeho potížích, jestli se mu nevysmívají nebo se za něj nestydí&nbsp;– a&nbsp;takový člověk rudne, je zmatený a&nbsp;jeho ctižádost trpí… Pan Goljadkin odložil klobouk na okenní parapet, ale neopatrným pohybem ho shodil na zem. Host se hbitě shýbl, klobouk sebral, setřel z&nbsp;něj prach, opatrně ho dal na dřívější místo a&nbsp;svůj klobouk položil vedle židle, kam se posadil: seděl na kraji. Tato nepatrná okolnost otevřela panu Goljadkinovi oči: <span>pochopil</span>, že host je v&nbsp;nouzi, a&nbsp;proto už si nedělal žádné problémy, jak má začít, ale ponechal všecko, jak se slušelo, na svém hostu. Ale ten mlčel a&nbsp;nedalo se s&nbsp;určitostí říci, zda se trochu stydí či ostýchá, nebo z&nbsp;uctivosti čeká, až začne hostitel. Vtom vešel Petruška, zastavil se ve dveřích a&nbsp;zadíval se opačným směrem, než seděl domácí pán a&nbsp;jeho host.</p>

    <p class="MLP-text">„Poroučíte dva obědy?“ zeptal se nedbale a&nbsp;trochu chraplavě.</p>

    <p class="MLP-text">„Já, já… nevím… vy… ano, kamaráde, přines dva obědy.“</p>

    <p class="MLP-text">Petruška odešel. Pan Goljadkin pohlédl na svého hosta a&nbsp;ten zčervenal až po uši. Hostitel byl dobrák od kosti, a&nbsp;tak si hbitě vymyslel následující teorii: Chudák, řekl si, je teprve první den ve službě; svého času si nejspíš prožil svoje, možná že má všehovšudy jeden slušný oblek, to je celý jeho majetek, a&nbsp;nemá ani na oběd. Vida, je celý nesvůj… Nevadí, to je možná lepší…</p>

    <p class="MLP-text">„Promiňte, že jsem,“ začal, „mimochodem, když dovolíte, jak se jmenujete?“</p>

    <p class="MLP-text">„Já… já… já… Jakov Petrovič,“ téměř zašeptal host, jako by ho hryzlo svědomí a&nbsp;stydlivě žádal za odpuštění, že se jmenuje stejně jako hostitel.</p>

    <p class="MLP-text">„Jakov Petrovič?!“ opakoval náš hrdina a&nbsp;nedokázal zakrýt rozpaky.</p>

    <p class="MLP-text">„Ano, prosím, zrovna tak, prosím… Jsem váš jmenovec, prosím,“ odpověděl odevzdaně host, osmělil se usmát a&nbsp;snad pronést něco žertovnějšího, ale vzápětí se zarazil a&nbsp;zatvářil se vážně a&nbsp;trochu zmateně: povšiml si totiž, že hostiteli není do žertu.</p>

    <p class="MLP-text">„Vy… čemu s&nbsp;dovolením vděčím za tu čest…“</p>

    <p class="MLP-text">„Znám vaši velkodušnost a&nbsp;šlechetnost,“ přerušil ho čile, ale plaše host a&nbsp;nadzvedl se na židli, „a proto jsem se odhodlal obrátit se na vás a&nbsp;požádat vás o&nbsp;vaše… přátelství a&nbsp;ochranu…“ uzavřel; zjevně jen obtížně hledal výrazy a&nbsp;volil nepříliš pochlebovačná ponížená slova, aby si nezadal a&nbsp;nezranil svou ctižádostivost, ale ani příliš troufalá, která by budila dojem nepřístojné rovnosti. Celkem se dá říct, že host pana Goljadkina se choval jako urozený žebrák ve spravovaném fraku a&nbsp;se šlechtickým erbem v&nbsp;kapse, který ještě dobře neví, jak má natahovat ruku a&nbsp;prosit o&nbsp;almužnu.</p>

    <p class="MLP-text">„Uvádíte mě do rozpaků,“ odpověděl pan Goljadkin a&nbsp;přelétl pohledem sebe, své čtyři stěny i&nbsp;hosta, „čím bych mohl… totiž chci říct, v&nbsp;jakém ohledu vám můžu posloužit?“</p>

    <p class="MLP-text">„Byl jste mi sympatický od prvního okamžiku, Jakove Petroviči, a&nbsp;odpusťte mi velkodušně, spoléhal jsem na vás… odvážil jsem se doufat… Já… jsem tady dočista ztracený, nemám nic, a&nbsp;zkusil jsem jako pes… Tady jsem nováček. Když jsem se dozvěděl, že kromě svých vrozených ušlechtilých duševních vlastností jste navíc můj jmenovec…“</p>

    <p class="MLP-text">Hostitel se zamračil.</p>

    <p class="MLP-text">„Ano, ano, a&nbsp;že pocházíme ze stejného kraje, rozhodl jsem se obrátit se na vás a&nbsp;vyložit vám svou obtížnou situaci…“</p>

    <p class="MLP-text">„Dobrá, dobrá, prosím… Vážně, nevím, co bych vám řekl,“ odpověděl rozpačitý pan Goljadkin, „ale po obědě si pohovoříme…“</p>

    <p class="MLP-text">Host se uklonil. Petruška přinesl oběd, prostřel a&nbsp;host i&nbsp;hostitel se pustili do jídla. Oběd netrval dlouho, oba spěchali&nbsp;– hostitel proto, že se necítil ve své kůži, a&nbsp;navíc mu bylo trapné, že oběd nestojí za nic&nbsp;– rád by hosta slušně pohostil a&nbsp;taky by mu rád dokázal, že není žádný žebrák. A&nbsp;pokud šlo o&nbsp;hosta, byl krajně rozpačitý a&nbsp;ostýchavý. Sotva jednou sáhl pro kousek chleba a&nbsp;snědl ho, bál se sáhnout po dalším, styděl se brát si lepší kousky a&nbsp;co chvíli ujišťoval, že vůbec nemá hlad, oběd byl výtečný, on sám je naprosto spokojen a&nbsp;bude hostiteli vděčný až za hrob. Po jídle si pan Goljadkin zapálil dýmku, hostu nabídl druhou, rezervní, určenou pro návštěvy, usedli proti sobě a&nbsp;host spustil, začal líčit svoje dobrodružství.</p>

    <p class="MLP-text">Vyprávění trvalo asi tři nebo čtyři hodiny a&nbsp;skládalo se z&nbsp;těch nejbezvýznamnějších, dá-li se to říci, nejvšednějších příhod. Host popisoval, jak sloužil u&nbsp;soudu v&nbsp;jakési gubernii, mluvil o&nbsp;prokurátorech a&nbsp;předsedech, o&nbsp;jakýchsi kancelářských intrikách, o&nbsp;jednom přednostovi zpustlíkovi, o&nbsp;revizorovi, o&nbsp;náhlé změně vedení a&nbsp;o&nbsp;tom, jak on sám zcela nevinně utrpěl škodu; o&nbsp;stařičké tetičce Pelageji Semjonovně, o&nbsp;tom, jak vinou různých intrik svých nepřátel ztratil místo a&nbsp;přišel pěšky do Petrohradu, o&nbsp;tom, jak tady, v&nbsp;Petrohradě, třel bídu a&nbsp;nemohl se uchytit, jak dlouho marně sháněl místo, jak se vydal ze všech svých úspor a&nbsp;neměl co jíst, bydlel div ne na ulici, jedl suchý chléb a&nbsp;zapíjel ho slzami, spal na holé podlaze a&nbsp;konečně se ho ujal kdosi z&nbsp;dobrých lidí, doporučil ho a&nbsp;velkodušně mu opatřil místo. Host pana Goljadkina plakal a&nbsp;utíral si slzy modrým kostkovaným kapesníkem, připomínajícím voskované plátno. Svoje vyprávění zakončil doznáním, že panu Goljadkinovi otevřel srdce, a&nbsp;svěřil mu, že prozatím nejenže nemá na živobytí a&nbsp;domácnost, ale ani na to, aby si pořídil úřednickou uniformu. Dodal, že nedal dohromady peníze ani na boty a&nbsp;že svou uniformu si na krátký čas vypůjčil.</p>

    <p class="MLP-text">Hostitel byl pohnut, upřímně dojat. Ačkoliv příběh jeho hosta byl bezvýznamný, každé jeho slovo dopadalo do duše našeho hrdiny jako nebeská mana: poslední pochybnosti se rozplynuly, popustil uzdu radosti a&nbsp;dobrotě a&nbsp;nakonec si v&nbsp;duchu vynadal hlupáků. Všecko bylo tak přirozené! Proč se tolik obával a&nbsp;bil na poplach? Pochopitelně, existuje jistá choulostivá okolnost, ale není to žádné neštěstí, nedokáže člověka pošpinit, zranit jeho ctižádost, zničit kariéru; vždyť dotyčný za to nemůže, zde zasáhla sama příroda. Navíc host žádal o&nbsp;ochranu, plakal, vinil osud a&nbsp;zdálo se, že má srdce na dlani, bez sebemenší zloby a&nbsp;úskoků, že je ubožák a&nbsp;nicka, a&nbsp;zřejmě se styděl za to, že je tak nápadně podobný hostiteli, i&nbsp;když možná z&nbsp;jiného důvodu. Choval se nadmíru zdvořile, všemožně se snažil svému hostiteli zalíbit a&nbsp;vypadal jako člověk, kterého trápí svědomí a&nbsp;cítí, že se vůči druhému provinil. Sotva se kupříkladu dotkli v&nbsp;hovoru nějakého ožehavého tématu, host okamžitě souhlasil s&nbsp;panem Goljadkinem. A&nbsp;když někdy dospěl k&nbsp;opačnému názoru a&nbsp;zpozoroval, že ujel, hbitě se opravil, všecko vysvětlil a&nbsp;neprodleně dával najevo, že všechno chápe stejně jako jeho hostitel, smýšlí a&nbsp;vidí vše stejně jako on. Zkrátka a&nbsp;dobře, vynakládal veškeré úsilí, aby se panu Goljadkinovi zamlouval, takže ten nakonec usoudil, že host je nesporně ve všech směrech sympatický člověk. Mezitím už odbilo devět a&nbsp;podával se čaj. Pan Goljadkin měl výbornou náladu, rozjařil se, rozdováděl a&nbsp;nakonec si dodal kuráž a&nbsp;pustil se se svým hostem do živé, zajímavé debaty. Když byl dobře naložený, rád dával k&nbsp;lepšímu něco zajímavého. A&nbsp;tak i&nbsp;tentokrát: vykládal hostu o&nbsp;hlavním městě, o&nbsp;zábavách a&nbsp;krásách Petrohradu, o&nbsp;divadle, o&nbsp;klubech, o&nbsp;Brjullovově obrazu a&nbsp;přitom nešetřil slovy o&nbsp;tom, jak dva Angličané schválně přijeli do Petrohradu z&nbsp;Anglie, aby si prohlédli mříž Letního sadu, a&nbsp;hned zase odjeli, o&nbsp;službě, o&nbsp;Olsufiji Ivanoviči a&nbsp;Andreji Filipoviči, o&nbsp;tom, že Rusko od hodiny k&nbsp;hodině spěje k&nbsp;dokonalosti a&nbsp;že dnes prožívají rozkvět slovesná umění, o&nbsp;anekdotě, jakou četl nedávno v&nbsp;Severní včele, i&nbsp;o&nbsp;tom, že v&nbsp;Indii žije neobyčejně silný had škrtič; nakonec o&nbsp;baronu Brambeusovi atd. atd. Celkem vzato, pan Goljadkin byl plně spokojen za prvé proto, že získal klid, za druhé proto, že se nebál nepřátel, ale dokonce by je dokázal vyzvat k&nbsp;rozhodujícímu boji, za třetí pak proto, že vystupoval v&nbsp;roli ochránce, a&nbsp;nakonec&nbsp;– že konal dobrý skutek. V&nbsp;koutku duše ovšem přiznával, že v&nbsp;něm, přímo v&nbsp;jeho srdci, hlodá jakýsi červík. Trápila ho vzpomínka na včerejší večer u&nbsp;Olsufije Ivanoviče. Co by dnes dal za to, kdyby se nestalo ledacos z&nbsp;toho, co se včera událo. A&nbsp;vůbec, co na tom, usoudil nakonec a&nbsp;pevně se rozhodl chovat se v&nbsp;budoucnu jaksepatří a&nbsp;nedopouštět se podobných vylomenin. V&nbsp;té chvíli se cítil skoro šťastný, dostal se do ráže, a&nbsp;tak si usmyslel, že si bude užívat. Petruška přinesl rum a&nbsp;připravil punč. Host i&nbsp;hostitel do sebe hodili jednu sklenici, druhou. Host se projevil ještě laskavěji než předtím a&nbsp;podal nejeden důkaz srdečnosti a&nbsp;své šťastné povahy: nakazil se radostí svého hostitele, těšil se, jak se zdálo, z&nbsp;jeho radosti a&nbsp;pohlížel na něj jako na svého pravého a&nbsp;jediného dobrodince. Uchopil lístek papíru a&nbsp;pero, požádal hostitele, ať se nedívá, a&nbsp;nakonec ukázal Goljadkinovi, co napsal. Vyklubalo se z&nbsp;toho poměrně dojemné čtyřverší napsané dokonalým stylem i&nbsp;rukopisem a&nbsp;bylo zřejmé, že je to vlastní výplod. Znělo následovně:</p>

    <p class="MLP-verse--I---12-12">Když na mě zapomeneš<br/>
    já tě v&nbsp;mysli uchovám.<br/>
    V&nbsp;životě se leccos stane,<br/>
    jednou mně a&nbsp;jindy vám!</p>

    <p class="MLP-text">Pan Goljadkin se slzami v&nbsp;očích objal svého hosta a&nbsp;v&nbsp;návalu pohnutí ho zasvětil do některých tajemství a&nbsp;důvěrností týkajících se Andreje Filipoviče a&nbsp;Kláry Olsufjevny. „Vždyť my si porozumíme, Jakove Petroviči,“ ujišťoval svého hosta, „budeme žít jako ryby ve vodě, jako rodní bratři. Budeme si počínat mazaně, kamaráde, a&nbsp;společně na ně vyzrajeme… ano, ano. Ale nikomu ani muk! Já tě znám, já ti rozumím, ty všecko vyklopíš, ty duše čistá! Nic si s&nbsp;nimi nezačínej!“ Host horlivě souhlasil, děkoval a&nbsp;nakonec se také rozplakal. „Podívej, Jašo,“ pokračoval hostitel rozechvělým selhávajícím hlasem, „ubytuj se u&nbsp;mě na nějaký čas, anebo i&nbsp;natrvalo. Porozumíme si. Co ti to udělá, hm? Nestyď se a&nbsp;nestěžuj si, že náš vztah je teď takový… prapodivný. Stěžovat si je hřích, to je příroda! A&nbsp;matka příroda je štědrá, tak je to, kamaráde! Povídám, mám tě rád jako bratra. Vyzrajem na ně, nalíčíme past a&nbsp;oni se do ní chytí.“ Nakonec došlo na třetí a&nbsp;čtvrtou sklenici punče a&nbsp;pana Goljadkina ovládly dva pocity: první&nbsp;– pocit nesmírného štěstí, a&nbsp;druhý&nbsp;– že už se neudrží na nohou. Pochopitelně hostovi nabídl nocleh. Postel sestavili ze dvou židlí. Host prohlásil, že pod přátelskou střechou se spí sladce třeba i&nbsp;na holé zemi, a&nbsp;pokud jde o&nbsp;něj, poslušně a&nbsp;vděčně usne, kde se dá; teď se cítí jako v&nbsp;ráji, ale v&nbsp;životě hodně zkusil, vytrpěl a&nbsp;všecko přetrpěl a&nbsp;– kdo zná svou budoucnost?&nbsp;– možná ještě vytrpí. Náš pan Goljadkin protestoval a&nbsp;tvrdil, že je zapotřebí doufat v&nbsp;Pánaboha. Host plně souhlasil a&nbsp;přiznával, že nikdo nemá takovou moc jako Pánbůh. Náš hrdina poznamenal, že Turci mají v&nbsp;jistém směru pravdu, když dokonce i&nbsp;ve spaní vzývají jméno Boží. Pak vyjádřil nesouhlas s&nbsp;jistými učenci, kteří pomlouvají mohamedánského proroka Mohameda, a&nbsp;přiznal, že ho považuje za velkého politika. Nakonec přešel k&nbsp;vysoce zajímavému líčení alžírské holírny, o&nbsp;které se dočetl v&nbsp;poznámce pod čarou v&nbsp;jakési knížce. Host i&nbsp;hostitel se dosyta nasmáli prostoduchosti Turků, ale mimo to se podivovali jejich fanatismu, vyvolanému opiem… Konečně se host začal svlékat a&nbsp;dobrák pan Goljadkin odešel za přepážku: kdoví, pomyslel si, třeba nemá ani pořádnou košili, tak proč bych ho přiváděl do úzkých, beztak si užil svoje; současně chtěl vyzkoušet Petrušku, rozveselit ho a&nbsp;obdarovat vlídným slovem, aby všichni byli šťastní a&nbsp;jeden na druhého se neškaredil. Je nutné podotknout, že Petruška pořád pana Goljadkina uváděl do rozpaků.</p>

    <p class="MLP-text">„Běž spát, Petře,“ vybídl hostitel plaše svého sluhu, když zašel za přepážku, „běž spát a&nbsp;zítra v&nbsp;osm mě vzbuď. Rozumíš, Petrušo?“</p>

    <p class="MLP-text">Pronášel to nezvykle mírně, laskavě. Ale Petruška mlčel. Právě si odestýlal, otočen k&nbsp;pánovi zády, a&nbsp;ani se nenamáhal ohlédnout, jak by se slušelo už z&nbsp;pouhé úcty k&nbsp;němu.</p>

    <p class="MLP-text">„Slyšíš mě, Petře?“ pokračoval pan Goljadkin. „Teď už si lehni a&nbsp;zítra mě vzbuď v&nbsp;osm, rozumíš?“</p>

    <p class="MLP-text">„Rozumím, jak bych nerozuměl!“ zavrčel Petruška.</p>

    <p class="MLP-text">„No dobrá, Petrušo. Já jen, abys byl spokojený a&nbsp;šťastný. Všichni jsme šťastní. A&nbsp;teď dobrou noc. Spi, Petrušo, všichni musíme pracovat… Víš, kamaráde, nemysli si nic špatného…“ začal, ale náhle se zarazil. Nebylo by to už trochu moc? pomyslel si. Nepřeháním to? Tak to bývá vždycky: pokaždé to přeženu. Vyšel z&nbsp;Petruškova koutku, nespokojený sám se sebou. Navíc se ho dotkla Petruškova hrubost a&nbsp;nepoddajnost. Pán tomu kujónovi vzdává čest, piplá se s&nbsp;ním, ale on je jako poleno, uvažoval, ostatně, tenhle pronárod má podivné sklony… Odvrávoral do svého pokojíku, a&nbsp;když zjistil, že host už leží, na chvilku si k&nbsp;němu přisedl. „Přiznej se, Jašo,“ <span>zašeptal</span> a&nbsp;káravě pokýval hlavou, „že máš u&nbsp;mě vroubek, jmenovce…“ pokračoval důvěrným tónem, pohrával si se svým hostem. Nakonec se s&nbsp;ním kamarádsky rozloučil a&nbsp;ulehl. Mezitím host začal chrápat. Když se náš hrdina ukládal do postele, chichotal se a&nbsp;šeptal: „Drahý Jakove Petroviči, jsi opilý, sketo! Goljadkin&nbsp;– to znamená ubožák, chudák&nbsp;–, už máš takové jméno! Z&nbsp;čeho se raduješ? Zítra budeš brečet, ty fňukale! Co si mám s&nbsp;tebou počít?“ Sílil v&nbsp;něm jakýsi podivný pocit, snad pochybnost nebo pokání, a&nbsp;pronikal až do ledví. Dostal jsem se do ráže, přemítal, v&nbsp;hlavě mi hučí, přebral jsem a&nbsp;neudržel jsem jazyk za zuby. Jsem já to osel! Napovídal jsem spoustu nesmyslů a&nbsp;to jsem chtěl ještě chytračit. Jsem já to prevít… To se ví, umět odpustit a&nbsp;zapomenout všechny křivdy a&nbsp;urážky je nejvýš ušlechtilé, ale je to bída! Vstal z&nbsp;postele, vzal svíčku a&nbsp;po špičkách přistoupil k&nbsp;spícímu hostu. Dlouho nad ním stál v&nbsp;hlubokém zamyšlení: to je ošklivý obrázek! Paskvil, dokonalý paskvil, a&nbsp;basta! usoudil.</p>

    <p class="MLP-text">Konečně ulehl. V&nbsp;hlavě mu hučelo, v&nbsp;uších zvonilo a&nbsp;hlava třeštila. Všecko kamsi uplývalo… Pokoušel se na něco myslet, rozpomenout se na cosi obzvlášť zajímavého, na jakýsi obzvlášť důležitý choulostivý problém, ale nesvedl to. Spánek obestřel jeho ubohou hlavu: usnul, jako obvykle usínají ti, co z&nbsp;nezvyku vypili na nějakém přátelském večírku pět sklenic punče.</p>
  </div>
</body>
</html>