<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dvojnik-9</title>
  <link href="../Styles/dvojnik_idstyles.css" rel="stylesheet" type="text/css"/>
</head>

<body id="dvojnik" xml:lang="cs-CZ">
  <div>
    <p class="MLP-uroven2-kapitola" id="toc_marker-8">8</p>

    <p class="MLP-text-bez1radku">Jako obvykle se nazítří probudil v&nbsp;osm hodin a&nbsp;okamžitě si vybavil všecko, co se včera večer událo&nbsp;– všecko si vybavil a&nbsp;zamračil se. Včera jsem ze sebe udělal osla!, usoudil v&nbsp;duchu, zvedl se na posteli a&nbsp;zašilhal na lůžko svého hosta. Ale k&nbsp;svému velkému překvapení neuviděl hosta ani lůžko! „Co to znamená?“ skoro vykřikl. Co má znamenat tahle novinka? Mezitím co nechápavě, s&nbsp;otevřenými ústy hleděl na uprázdněné místo, vrzly dveře a&nbsp;vešel Petruška s&nbsp;podnosem. „Kde je, kde je?“ zakníkal náš hrdina a&nbsp;ukázal na místo vyhrazené pro hosta. Petruška nejprve neodpověděl, dokonce mu nevěnoval ani pohled, ale zabloudil očima jinam a&nbsp;pan Goljadkin ho chtě nechtě napodobil. Po chvilce mlčení sluha chraplavým hrubým hlasem vysvědoval, že pán není doma.</p>

    <p class="MLP-text">„Troubo! Já jsem tvůj pán!“ přerušil ho zajíkavě pan Goljadkin a&nbsp;vykulil na něj oči.</p>

    <p class="MLP-text">Petruška neodpověděl, ale podíval se na svého pána s&nbsp;urážlivou výčitkou nahrazující nadávku. Pan Goljadkin zrudl až po uši a&nbsp;celý zkoprněl. Konečně Petruška ohlásil, že ten <span class="MLP-znak-kurziva-11b">druhý</span> už odešel asi před půl druhou hodinou, nechtěl čekat. Odpověď zněla pravděpodobně, Petruška zřejmě nelhal, jeho urážlivý pohled a&nbsp;slovo <span class="MLP-znak-kurziva-11b">druhý</span> byly pouhé následky celé té známé odporné příhody, ale pan Goljadkin nejasně tušil, že tady něco nehraje a&nbsp;že mu osud chystá ještě nejedno nemilé překvapení. Dobrá, uvažoval, uvidíme a&nbsp;ve vhodnou chvíli tomu všemu přijdeme na kloub… „Ach, můj ty Bože!“ zasténal nakonec změněným hlasem, „proč jsem ho jen k&nbsp;sobě zval, proč jsem to všecko dělal? Vážně, doslova strkám hlavu do té jejich zločinecké oprátky a&nbsp;sám si utahuju smyčku. Ach, jsem já to hlava! Neudržím se, abych se neprořekl jako nějaký kluk, úředníček, nicka bez hodností, onuce, plesnivá bačkora, klepař, baba! Moji milí <span>nebeští</span> patroni! I&nbsp;veršíky složil, filuta, a&nbsp;vyznal mi lásku! Jak bych ho tento… Jak bych ho jen zdvořile vyprovodil, šmejda, až se vrátí? Samosebou, existuje řada různých způsobů a&nbsp;fíglů… Tak a&nbsp;tak, mám nízký plat… Nebo ho postrašit, že jsem si uvědomil to a&nbsp;ono a&nbsp;musím mu něco vysvětlit… že v&nbsp;polovině měsíce mám zaplatit nájem a&nbsp;stravné a&nbsp;chtějí ode mne peníze předem… Ale ne, aby to čert! To na mě vrhá stín. Je to netaktní… Tak jinak&nbsp;– třeba by mě něco napadlo a&nbsp;navedl bych Petrušku, aby ho urazil, nedělal s&nbsp;ním žádné cavyky, byl na něj hrubý, a&nbsp;tak ho vystrnadil… Ne, aby to čert&nbsp;– ne! Když to vezmeme z&nbsp;jiné strany, je to nebezpečné… ne, to není hezké! To vůbec není hezké! A&nbsp;co když se nevrátí? To bude taky zlé&nbsp;– včera večer jsem si pustil pusu na špacír… Mám to nahnuté… Špatné, všecko špatné… Jsem já to nešťastník! Nedokážu si vtlouct do hlavy žádnou moudrost! A&nbsp;co když se vrátí a&nbsp;odmítne? Panebože, dej, ať se vrátí! Byl bych moc rád, kdyby to udělal: co bych za to dal!“ Pan Goljadkin přemítal, rychlými doušky pil čaj a&nbsp;neustále pokukoval na hodiny na stěně. Tři čtvrti na devět, už je čas… Co mě asi čeká? Rád bych věděl, co za tím vším vězí… jakým směrem vítr fouká, jaké mají plány i&nbsp;cíle. Vůbec by bylo dobré vědět, kam všichni míří a&nbsp;jaký bude první krok… Už se neudržel, odhodil nevykouřenou dýmku, oblékl se a&nbsp;vydal se do úřadu, aby osobně čelil nebezpečí a&nbsp;o&nbsp;všem se přesvědčil. Byl si stoprocentně jistý, že mu nebezpečí hrozí. Však my tomu přijdem na kloub, filozofoval, když v&nbsp;šatně odkládal plášť a&nbsp;galoše, všecko rozluštíme. Rozhodnutý jednat, dal se do pořádku, zatvářil se zdvořile, úředně, ale ve dveřích do sousední místnosti se srazil se svým včerejším známým, druhem a&nbsp;přítelem. Ten si ho vůbec nevšiml, ačkoliv se skoro srazili, byl zřejmě čímsi pilně zaměstnán, kamsi pospíchal, těžce oddechoval a&nbsp;tvářil se tak věcně a&nbsp;nepřístupně, že snad každý mohl vyčíst z&nbsp;jeho výrazu: Plním zvláštní příkaz…</p>

    <p class="MLP-text">„Á&nbsp;to jsi ty, Jakove Petroviči?“ oslovil ho náš hrdina a&nbsp;chytil svého včerejšího hosta za ruku.</p>

    <p class="MLP-text">„Později, později, odpusťte, pak mi to povíte,“ vykřikl druhý pan Goljadkin a&nbsp;vrhl se ke dveřím.</p>

    <p class="MLP-text">„Ale dovolte, mně se zdá, Jakove Petroviči, že jste chtěl…“</p>

    <p class="MLP-text">„Co prosím? Ale rychle!“ Včerejší host se neochotně zarazil a&nbsp;nastavil ucho přímo pod nos našemu hrdinovi.</p>

    <p class="MLP-text">„Řeknu vám, Jakove Petroviči, že mě vaše chování překvapuje…. něco podobného jsem nečekal…“</p>

    <p class="MLP-text">„Všecko má svůj čas a&nbsp;formu, prosím. Běžte k&nbsp;tajemníkovi Jeho Excelence a&nbsp;pak jednejte s&nbsp;přednostou kanceláře. Máte nějakou žádost?“</p>

    <p class="MLP-text">„Nevím, nevím, Jakove Petroviči, ale… Prostě žasnu! Nejspíš mě nepoznáváte, anebo žertujete&nbsp;– jste veselá kopa.“</p>

    <p class="MLP-text">„Á&nbsp;to jste vy!“ prohodil druhý pan Goljadkin, jako by teprve nyní poznal prvního. „Tak to jste vy… No co, vyspal jste se dobře?“ a&nbsp;křečovitě, škrobeně se usmál, ne tak, jak by se patřilo (vždyť v&nbsp;každém případě by měl být našemu panu Goljadkinovi vděčný), a&nbsp;s&nbsp;úředním nuceným úsměvem dodal, že pokud jde o&nbsp;něj, je potěšen, že náš pan Goljadkin se dobře vyspal. Potom se předklonil, chvilinku přešlapoval, zašilhal vpravo, vlevo a&nbsp;pak s&nbsp;hlavu sklopenou zamířil k&nbsp;postranním dveřím, zašeptal, zadrmolil, že plní zvláštní příkaz, a&nbsp;zmizel v&nbsp;sousední místnosti, jako by se vypařil.</p>

    <p class="MLP-text">„To je ale!“ šeptl náš zkoprnělý hrdina, „to jsou věci!“ Ucítil v&nbsp;zádech mravenčení… Ostatně, pokračoval v&nbsp;duchu cestou do svého oddělení, už dávno jsem to říkal. Dávno jsem tušil, že jedná na zvláštní příkaz… Právě včera jsem tvrdil, že toho člověka pověřili jakýmsi zvláštním posláním…</p>

    <p class="MLP-text">„Dokončil jste svůj včerejší spis?“ zeptal se Anton Antonovič Setočkin, sotva pan Goljadkin zaujal místo u&nbsp;sousedního stolu. „Máte ho po ruce?“</p>

    <p class="MLP-text">„Tady,“ zašeptal oslovený a&nbsp;pohlédl trochu zmateně na svého nadřízeného.</p>

    <p class="MLP-text">„Dobrá, prosím. Já jen, že Andrej Filipovič se už dvakrát po něm ptal. Dejte si pozor, Jeho Excelence ho bude po vás chtít…“</p>

    <p class="MLP-text">„Nevadí, prosím, je, prosím, hotový.“</p>

    <p class="MLP-text">„No dobrá.“</p>

    <p class="MLP-text">„Snad jsem vždycky řádně plnil svoje povinnosti, An tone Antonoviči… Mám na paměti příkazy svých nadřízených a&nbsp;seč mohu, snažím se je plnit.“</p>

    <p class="MLP-text">„Tak, tak. A&nbsp;co tím chcete, prosím, říct?“</p>

    <p class="MLP-text">„Nic, Antone Antonoviči. Chci jenom vysvětlit, že… že… Chtěl jsem jen, prosím, říct, že někdy zášť a&nbsp;závist nikoho nešetří a&nbsp;každodenně si hledá svou kořist…“</p>

    <p class="MLP-text">„Promiňte, prosím, nerozumím vám. Na koho tím narážíte?“</p>

    <p class="MLP-text">„Chtěl jsem jen říct, Antone Antonoviči, že já jdu zásadně přímou cestou a&nbsp;přezírám všelijaké postranní cestičky, nejsem žádný intrikán, a&nbsp;smím-li se tak vyjádřit, jsem na to hrdý…“</p>

    <p class="MLP-text">„Tak, tak. To všecko je, prosím, pravda a&nbsp;já plně sdílím váš názor. Ale dovolíte malou připomínku? Ve slušné společnosti se nepřipouštějí žádné osobní invektivy. Jsem ochoten snášet všecko, co se povídá za mými zády&nbsp;– a&nbsp;koho za zády nepomlouvají?&nbsp;–, ale do očí, odpusťte, žádné invektivy nestrpím. Já osobně jsem ve státní službě zešedivěl a&nbsp;ani v&nbsp;pokročilém věku nestrpím, aby mi někdo říkal do očí nějaké drzosti…“</p>

    <p class="MLP-text">„Ne, prosím, Antone Antonoviči, jak se zdá, neráčil jste mi dobře rozumět. Co vás napadá, já ze svého hlediska si mohu pokládat za čest, že…“</p>

    <p class="MLP-text">„I&nbsp;já prosím za odpuštění. Jsem ještě ze staré školy. A&nbsp;učit se ponovu, na to už jsem přece jen trochu starý. Na službu vlasti mi, jak se zdá, rozum stačil. Jak víte, milý pane, mám vyznamenání za dvacet let vzorné služby…“</p>

    <p class="MLP-text">„Chápu, Antone Antonoviči, všecko chápu… Ale o&nbsp;tom jsem, prosím, nemluvil, mluvil jsem o&nbsp;maskách, Antone Antonoviči…“</p>

    <p class="MLP-text">„O&nbsp;maskách?“</p>

    <p class="MLP-text">„Totiž… totiž obávám se, že si zase jinak vyložíte má slova, Antone Antonoviči. Já jen rozvíjím téma, totiž myšlenku, že lidé, kteří nosí masku, se u&nbsp;nás rozplemenili a&nbsp;že je obtížné pod maskou poznat člověka…“</p>

    <p class="MLP-text">„Víte, hm… to není tak obtížné. Někdy je to dost snadné, prosím, nemusíte chodit daleko…“</p>

    <p class="MLP-text">„Ne, abyste, prosím, rozuměl, Antone Antonoviči, já mluvím o&nbsp;sobě. Kupříkladu já si navlékám masku jen v&nbsp;případě potřeby, totiž jedině, když jdu na maškarní bál nebo na nějaký maškarní večírek, ale každodenně si před lidmi masku nenasazuju. To jsem chtěl, prosím, říct, Antone Antonoviči.“</p>

    <p class="MLP-text">„Prozatím toho nechme, nemám kdy, promiňte,“ a&nbsp;Anton Antonovič vstal a&nbsp;sebral ze stolu jakési listiny, aby mohl referovat Jeho Excelenci. „Pokud jde o&nbsp;vaši záležitost, soudím, že budete muset ve vhodnou chvíli všecko vysvětlit. Sám poznáte, na koho máte naříkat a&nbsp;koho obviňovat, ale do té doby vás co nejdůtklivěji žádám, abyste mě ušetřil dalších vysvětlení a&nbsp;soukromých hovorů, které škodí při práci…“</p>

    <p class="MLP-text">„Ne, prosím, Antone Antonoviči,“ začal pobledlý pan Goljadkin, ale Anton Antonovič se už mezitím vzdaloval, „já jsem to tak nemyslel.“</p>

    <p class="MLP-text">Co to má znamenat? ptal se sám sebe, když osaměl. Jaký nový vítr tady fouká a&nbsp;co znamená ta nová klička? Zatímco se náš zmatený a&nbsp;napůl zničený hrdina pokoušel zodpovědět tuto novou otázku, v&nbsp;sousední kanceláři vypukl hluk a&nbsp;shon, dveře se otevřely a&nbsp;Andrej Filipovič, který se těsně předtím odebral do kanceláře Jeho Excelence, se vynořil celý udýchaný ve dveřích a&nbsp;zavolal pana Goljadkina. Ten věděl, oč běží, a&nbsp;aby nenechal Andreje Filipoviče čekat, hbitě vyskočil, jak se slušelo, připravil si žádaný spis a&nbsp;chystal se vyrazit se spisem v&nbsp;ruce za Andrejem Filipovičem do pracovny Jeho Excelence. V&nbsp;tom okamžiku, jako by vyklouzl Andreji Filipoviči pod rukou, vpadl do kanceláře druhý pan Goljadkin, uspěchaný, udýchaný, jak horlivě plnil pracovní úkoly, zatvářil se úředně, odhodlaně a&nbsp;zamířil rovnou k&nbsp;panu Goljadkinovi prvnímu, který podobný útok neočekával….</p>

    <p class="MLP-text">„Spis, Jakove Petroviči, váš spis… Jeho Excelence se ráčila vyptávat, jestli už jste to dokončil…“ zaštěbetal polohlasně, skoro zabrebentil přítel našeho pana Goljadkina. „Andrej Filipovič vás očekává…“</p>

    <p class="MLP-text">„To vím i&nbsp;bez vás,“ zašeptal, zamumlal náš hrdina.</p>

    <p class="MLP-text">„Ne, Jakove Petroviči, o&nbsp;tom nemluvím. Cítím s&nbsp;vámi, upřímně s&nbsp;vámi cítím, Jakove Petroviči…“</p>

    <p class="MLP-text">„Ne, toho mě ušetřete, prosím. Dovolte, prosím…“</p>

    <p class="MLP-text">„Vložte to do desek, Jakove Petroviči, a&nbsp;stránku tři laskavě označte záložkou. Dovolte, Jakove Petroviči…“</p>

    <p class="MLP-text">„Vy dovolte…“</p>

    <p class="MLP-text">„Ale tady je inkoustová skvrna, Jakove Petroviči… Všiml jste si toho?“</p>

    <p class="MLP-text">Vtom Andrej Filipovič podruhé zavolal pana Goljadkina.</p>

    <p class="MLP-text">„Okamžik, Andreji Filipoviči, já jenom… Vážený pane, rozumíte rusky?“</p>

    <p class="MLP-text">„Nejlíp bude, když to nožíčkem vyškrábnete, Jakove Petroviči. Spolehněte se na mě: raději to nechte na mně… Já to tady nožíkem…“</p>

    <p class="MLP-text">Andrej Filipovič potřetí zavolal pana Goljadkina.</p>

    <p class="MLP-text">„Co vás napadá! Kde vidíte nějakou skvrnu? Vždyť tady, jak se zdá, žádná skvrna není…“</p>

    <p class="MLP-text">„Je, a&nbsp;jaká! Dovolte, kde jsem ji jen viděl… Tady, prosím. Promiňte, já ji nožíkem tento… cítím s&nbsp;vámi, Jakove Petroviči… Já jen tak nožíkem… z&nbsp;upřímného srdce… Tak, a&nbsp;hotovo…“</p>

    <p class="MLP-text">Náhle zcela nečekaně druhý pan Goljadkin přemohl našeho hrdinu ve vteřinovém zápase, který se mezi nimi rozpoutal, proti jeho vůli se zmocnil spisu, a&nbsp;místo aby z&nbsp;upřímného srdce vyškrábal nožíkem skvrnu, jak věrolomně sliboval, kvapně spis sroloval, strčil pod paždí, dvěma skoky se ocitl u&nbsp;Andreje Filipoviče, který nezpozoroval žádný z&nbsp;jeho fíglů, a&nbsp;odběhl s&nbsp;ním do pracovny Jeho Excelence. Náš pan Goljadkin zůstal jako opařený, držel v&nbsp;rukou nožík a&nbsp;jako by se chystal cosi vyškrábat.</p>

    <p class="MLP-text">Ještě plně nechápal, co se vlastně stalo. Doposud se nevzpamatoval. Cítil úder, ale pomyslel si, že není nebezpečný. V&nbsp;nepopsatelné hrozivé úzkosti se konečně odlepil z&nbsp;místa a&nbsp;rozběhl se rovnou do pracovny Jeho Excelence. Cestou si úpěnlivě přál, aby se všecko obrátilo k&nbsp;dobrému a&nbsp;nebyl z&nbsp;toho žádný malér… V&nbsp;předpokoji se doslova srazil s&nbsp;Andrejem Filipovičem a&nbsp;se svým jmenovcem. Oba už se vraceli: náš pan Goljadkin ustoupil stranou. Andrej Filipovič se usmíval a&nbsp;vesele rozmlouval. Také jmenovec pana Goljadkina s&nbsp;úsměvem, podlézavě cupital v&nbsp;uctivé vzdálenosti od Andreje Filipoviče a&nbsp;pak mu cosi nadšeně špital do ucha. Andrej Filipovič blahosklonně pokyvoval hlavou. Náš hrdina okamžitě odhadl situaci. Šlo o&nbsp;to, že jeho práce (jak se později dozvěděl) skoro předčila očekávání Jeho Excelence a&nbsp;byla dodána včas, v&nbsp;řádném termínu. Jeho Excelence byla krajně spokojena. Dokonce se tvrdilo, že jmenovci pana Goljadkina poděkovala a&nbsp;to poděkování mělo svou váhu: prý prohlásila, že si na něj při vhodné příležitosti vzpomenou. Přirozeně nejdřív ze všeho měl náš pan Goljadkin pádně a&nbsp;všemožně protestovat. Téměř se neznal, vrhl se bledý jako smrt k&nbsp;Andreji Filipoviči. Ale sotva jeho nadřízený uslyšel, že jde o&nbsp;soukromou záležitost, odmítl ho vyslechnout a&nbsp;důrazně připomněl, že nemá minutu času ani na svoje vlastní záležitosti.</p>

    <p class="MLP-text">Jeho suchý tón a&nbsp;ostré odmítnutí pana Goljadkina překvapily. Raději to vezmu z&nbsp;jiné strany… začnu od Antona Antonoviče, pomyslel si. Jenomže naneštěstí Anton Antonovič nebyl přítomen&nbsp;– rovněž kdesi cosi vyřizoval. To už měl něco za lubem, když mě žádal, abych ho ušetřil veškerého vysvětlování a&nbsp;soukromých hovorů, napadlo našeho hrdinu. Vida, kam míří&nbsp;– prostě kličkoval, to už známe! V&nbsp;tom případě budu naléhavě žádat o&nbsp;slyšení Jeho Excelenci.</p>

    <p class="MLP-text">Pořád ještě bledý cítil, že mu jde z&nbsp;toho všeho hlava kolem, nevěděl, pro co se má rozhodnout, a&nbsp;vyčerpaně sklesl na židli. Bylo by mnohem lepší, kdyby to všecko byla jen bublina, uvažoval, taková špinavost je až neuvěřitelná. Za prvé to je nesmysl a&nbsp;za druhé, ne, to se nemohlo stát. Nejspíš se mu to jen zdálo, nebo to bylo úplně jinak, anebo zřejmě já sám jsem byl u&nbsp;Jeho Excelence… považoval jsem se za někoho jiného… Zkrátka a&nbsp;dobře, to je fantastické…</p>

    <p class="MLP-text">Jen si to pomyslel, do kanceláře vletěl druhý pan Goljadkin s&nbsp;listinami v&nbsp;rukách i&nbsp;podpaždí. Prohodil několik nezbytných slov k&nbsp;Andreji Filipoviči, ještě si s&nbsp;kýmsi vyměnil pár slůvek, někomu řekl jakousi lichotku, jinému nějakou důvěrnost a&nbsp;už se chystal odejít, protože zjevně neměl v&nbsp;úmyslu ztrácet zbytečně čas, ale naštěstí pro našeho pana Goljadkina se zastavil ve dveřích a&nbsp;mimochodem utrousil pár slov s&nbsp;několika mladými úředníky, kteří se tu nachomýtli. Náš hrdina k&nbsp;němu zamířil. Sotva to jeho jmenovec zpozoroval, neklidně se rozhlédl s&nbsp;úmyslem někam co nejrychleji zmizet. Ale to už náš pan Goljadkin držel včerejšího hosta za rukáv. Úředníci, kteří se kolem obou titulárních radů shlukli, se rozestoupili a&nbsp;zvědavě čekali, co se bude dít. Náš hrdina dobře věděl, že sympatie nejsou na jeho straně, a&nbsp;chápal, že proti němu intrikují: tím spíš bylo nutné podpořit vlastní stanovisko. Nastala rozhodující chvíle.</p>

    <p class="MLP-text">„Co si, prosím, přejete?“ procedil jmenovec pana Goljadkina a&nbsp;drze pohlédl svému hostiteli do očí.</p>

    <p class="MLP-text">Ten sotva popadal dech.</p>

    <p class="MLP-text">„Nevím, vážený,“ začal, „jak mi vysvětlíte svoje podivné chování vůči mně…“</p>

    <p class="MLP-text">„Dobrá. Pokračujte, prosím.“ Druhý pan Goljadkin se rozhlédl a&nbsp;spiklenecky zamrkal na okolní úředníky, jako by chtěl říci, že teď začne zábava.</p>

    <p class="MLP-text">„Vaše drzé, nestydaté chování vůči mně, milý pane, vás usvědčuje… víc než moje slova. Nespoléhejte na svou hru: je to špatná komedie…“</p>

    <p class="MLP-text">„Povězte mi, Jakove Petroviči, jak jste se vyspal?“ vyzvídal namísto odpovědi jeho jmenovec a&nbsp;díval se mu přímo do očí.</p>

    <p class="MLP-text">„Zapomínáte se, vážený pane,“ hlesl zcela zmatený pan Goljad­kin a&nbsp;měl pocit, jako by mu hořela půda pod nohama, „doufám, že změníte tón…“</p>

    <p class="MLP-text">„Drahoušku!“ Druhý pan Goljadkin doprovázel to oslovení neslušnou grimasou a&nbsp;rádoby lichotivě ho nečekaně štípl do tváře. Náš hrdina vzplanul… Když útočník zpozoroval, že jeho protivník se chvěje po celém těle, zuřivostí ztratil řeč, zrudl jako rak a&nbsp;rozezlený na nejvyšší míru je schopen dokonce fyzicky ho napadnout, ne­oma­leně ho napomenul. Ještě asi dvakrát mu přejel po tváři, polechtal ho, polaškoval s&nbsp;ním, strnulým a&nbsp;nepříčetným vztekem, a&nbsp;k&nbsp;nemalému veselí okolní mládeže s&nbsp;donebevolající nestoudností mu poklepal na kulaté bříško a&nbsp;s&nbsp;tím nejzlomyslnějším spikleneckým úsměvem pronesl: „Rošťačíš, kamaráde, ale my spolu na všechny vyzrajeme, viď?“ Dřív než se náš hrdina stačil z&nbsp;toho posledního útoku vzpamatovat, druhý pan Goljadkin (poté co se hloupě usmál na okolní diváky) se náhle zatvářil tuze zaměstnaně, věcně, upjatě, celý se schoulil, stulil do klubíčka a&nbsp;oči sklopené, zadrmolil: „Plním zvláštní příkaz,“ vyhodil do vzduchu svou krátkou nožku a&nbsp;zapadl do sousední kanceláře. Náš hrdina neveřil svým očím a&nbsp;dosud se nedokázal vzpamatovat…</p>

    <p class="MLP-text">Konečně se vzpamatoval a&nbsp;uvědomil si, že je zničený, v&nbsp;jistém smyslu odrovnaný, že poskvrnil svou pověst, byl popliván a&nbsp;vydán na posměch v&nbsp;přítomnosti nezúčastněných osob, zrádně zahanben tím, koho ještě včera považoval za svého nejlepšího, nejspolehlivějšího přítele, a&nbsp;že se dopustil obrovské chyby. Začal svého nepřítele pronásledovat a&nbsp;v&nbsp;té chvíli odmítal třeba jen pomyslet na svědky své hanby. Všichni jsou spřažení, usoudil v&nbsp;duchu, jeden jako druhý, a&nbsp;štvou proti mně. Asi po deseti krocích poznal, že veškeré pronásledování je marné, zbytečné, a&nbsp;vrátil se. Však ty mi neutečeš, pomyslel si, já tě dostanu, a&nbsp;až budu mít v&nbsp;ruce trumf, budeš ronit krokodýlí slzy. Se zuřivou chladnokrevností a&nbsp;nezvratnou rozhodností došel k&nbsp;svému místu. „Ne, ty mi neujdeš!“ opakoval nahlas. Teď už nešlo o&nbsp;nějakou pasivní obranu, teď nastoupila rozhodnost a&nbsp;útočnost. Kdo ho v&nbsp;tom okamžiku viděl, jak celý červený sotva ovládá vzrušení, jak namáčí pero do inkoustu a&nbsp;jak zuřivě začíná čmárat po papíře, ten by pohotově usoudil, že tohle všecko se jen tak neodbude a&nbsp;že to neskončí nijak smírně, babsky. V&nbsp;hloubi duše náš hrdina učinil jisté předsevzetí a&nbsp;v&nbsp;hloubi srdce se zapřisáhl, že ho splní. Po pravdě řečeno, ještě dobře nevěděl, jak má postupovat, totiž přesněji řečeno, vůbec to nevěděl, ale nevadí! Samozvanec a&nbsp;nestyda v&nbsp;současné době nemají navrch, vážený… Nespějí k&nbsp;ničemu dobrému, ale na šibenici. Griška Otrepjev byl jen jeden, vážený, kdo oklamal svůj lid a&nbsp;zvítězil, ale ne nadlouho… Navzdory poslední příhodě se pan Goljadkin rozhodl čekat do té doby, až někteří lidé odhodí masku a&nbsp;odhalí se. K&nbsp;tomu bylo nutné, aby co možná nejdřív skončily úřední hodiny, a&nbsp;prozatím si náš hrdina umínil, že nic nepodnikne. Až skončí úřední hodiny, zvolí jistý postup. Ví, jak má postupovat, jak sestavit plán jednotlivých akcí, aby ulomil hrot pýše a&nbsp;přemohl obludu, která se v&nbsp;naduté bezmocnosti bude válet v&nbsp;prachu. On nepřipustí, aby jím mávali jako nějakým hadrem a&nbsp;otírali si o&nbsp;něj špinavé holínky. S&nbsp;tím se nemohl smířit, zejména ne v&nbsp;daném případě. Nebýt dnešního skandálu, třeba by se rozhodl zatnout zuby a&nbsp;mlčet, pokořit se a&nbsp;příliš důrazně neprotestovat. Nějaký čas by se hádal, žádal by zadostiučinění, dokazoval by, že je v&nbsp;právu, a&nbsp;pak by trochu ustoupil, potom ještě, nakonec by na všecko kývl a&nbsp;posléze, kdyby nepřátelská strana doznala, že on je v&nbsp;právu, snad by se dokonce i&nbsp;smířil, choval by se laskavěji a&nbsp;dokonce kdoví!&nbsp;– možná že by se zrodilo nové, pevné a&nbsp;upřímné přátelství, důvěrnější než včerejší, a&nbsp;tak by se zahladila ona nepříznivá okolnost, plynoucí z&nbsp;nápadné podobnosti dvou lidí, a&nbsp;oba titulární radové by se zaradovali, žili by až do sta let atd. Přiznejme, že náš pan Goljadkin nakonec trochu zalitoval, že hájil sebe i&nbsp;svoje práva, a&nbsp;za to ho stihla nepříjemnost. Kdyby se ten druhý kál, přemýšlel náš hrdina, a&nbsp;řekl, že to byl žert, odpustil bych mu, dokonce bych mu odpustil víc, jen kdyby to přede všemi doznal. Ale nejsem žádná onuce ani hadr, aby si se mnou někdo otíral boty. Nedovolil jsem to nikomu a&nbsp;tím spíš ne nějakému lumpovi. Nejsem hadr, vážený, omyl! Odhodlal se všemožně a&nbsp;pádně protestovat. Prostě už měl takovou náturu. Nestrpěl, aby ho někdo urážel, natož aby s&nbsp;ním mával jako hadrem, a&nbsp;ještě k&nbsp;tomu takový šmejd… Ostatně, my se nehádáme. Kdyby si někdo zamanul udělat z&nbsp;našeho pana Goljadkina hadr, bezesporu by se mu to podařilo a&nbsp;nesetkal by se s&nbsp;odporem (náš hrdina to občas cítil). Nakonec by to nebyl pan Goljadkin, ale hadr, jenomže ne jen tak obyčejný; měl by svou ctižádost, duši a&nbsp;city, i&nbsp;kdyby byl špinavý, ale jeho ctižádost by nenašla odezvu právě tak jako jeho city, pravé nefalšované city, ukryté v&nbsp;hlubokých záhybech zmíněného hadru…</p>

    <p class="MLP-text">Hodiny se neuvěřitelně vlekly: konečně odbily čtyři. Po chvilce všichni vstali, a&nbsp;poté co odešel přednosta, zamířili k&nbsp;domovu. Náš hrdina se vmísil do davu, oči měl na stopkách a&nbsp;bedlivě sledoval toho, koho bylo zapotřebí.</p>

    <p class="MLP-text">Konečně zahlédl, jak jeho nepřítel běží ke zřízencům, kteří podávali úředníkům pláště, a&nbsp;podle svého zrádného zvyku poskakuje kolem a&nbsp;čeká, až na něj dojde řada. Nastala rozhodující chvíle. Náš pan Goljadkin se stěží prodral houfem úředníků, a&nbsp;aby nezůstal pozadu, rovněž se postavil do fronty. Plášť ale vydali nejprve jeho nepříteli, protože i&nbsp;sem se stihl probít, přitřít, cosi jim našeptat a&nbsp;natropit schválnosti.</p>

    <p class="MLP-text">Druhý pan Goljadkin si oblékl plášť a&nbsp;ironicky pohlédl na našeho hrdinu, aby mu dal otevřeně a&nbsp;bezostyšně najevo svou převahu, a&nbsp;pak s&nbsp;drzostí, která mu byla vlastní, se rozhlédl a&nbsp;naposledy&nbsp;– nejspíš proto, aby zanechal dobrý dojem – se ochomýtl kolem úředníků, jednomu řekl laskavé slůvko, druhému cosi pošeptal, třetího obřadně zhubičkoval, čtvrtému vyslal úsměv, pátému podal ruku a&nbsp;vesele sjel po schodech dolů. Náš pan Goljadkin za ním; ke své nepopsatelné radosti ho na posledním schodu dohnal a&nbsp;popadl za límec pláště. Jeho jmenovec viditelně poněkud ztuhl a&nbsp;bezradně se rozhlédl kolem.</p>

    <p class="MLP-text">„Jak tomu mám rozumět?“ zašeptal nakonec slabým hlasem.</p>

    <p class="MLP-text">„Vážený pane, jestliže jste čestný člověk, doufám, že se rozpomenete na naše včerejší přátelské vztahy,“ zaútočil náš hrdina.</p>

    <p class="MLP-text">„Ach ano. No a&nbsp;co? Vyspal jste se dobře?“</p>

    <p class="MLP-text">Náš hrdina zlostí oněměl.</p>

    <p class="MLP-text">„Já ano, prosím… Ale uznejte, vážený pane, ta vaše hra je krajně zamotaná…“</p>

    <p class="MLP-text">„Kdo to tvrdí? To tvrdí moji nepřátelé,“ odsekl ten, co si říkal Goljadkin, a&nbsp;nečekaně se vyprostil ze sevření slabých rukou pravého pana Goljadkina. Pak seběhl ze schodů, rozhlédl se napravo, nalevo, a&nbsp;když uviděl drožkáře, uháněl k&nbsp;němu, vsedl do drožky a&nbsp;zakrátko zmizel našemu panu Goljadkinovi z&nbsp;očí. Zoufalý titulární rada, všemi opuštěný, pátral po drožkáři, ale marně. Pokoušel se utíkat, ale nohy mu podklesávaly. Hlavu sklopenou, s&nbsp;otevřenými ústy, schoulený, zdrcený se bezmocně opřel o&nbsp;pouliční svítilnu a&nbsp;chvilku zůstal stát uprostřed chodníku. Měl pocit, že je všecko ztraceno…</p>
  </div>
</body>
</html>