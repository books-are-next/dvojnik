<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dvojnik-4</title>
  <link href="../Styles/dvojnik_idstyles.css" rel="stylesheet" type="text/css"/>
</head>

<body id="dvojnik" xml:lang="cs-CZ">
  <div>
    <p class="MLP-uroven2-kapitola" id="toc_marker-3">3</p>

    <p class="MLP-text-bez1radku">Celé dopoledne měl pan Goljadkin plné ruce práce. Na Něvské poručil zastavit u&nbsp;Hostinného dvora, vyskočil z&nbsp;kočáru, vběhl pod podloubí, provázen Petruškou, a&nbsp;zamířil přímo do zlatnictví. Už jeho vzhled prozrazoval, že má spoustu starostí a&nbsp;neví, kam dřív skočit. Smlouval tak dlouho, až získal kompletní jídelní a&nbsp;čajový servis za patnáct set rublů v&nbsp;bankovkách a&nbsp;vyhandloval za stejnou cenu pouzdro na doutníky rafinovaného tvaru a&nbsp;stříbrný soubor na holení. Nakonec se vyptal ještě na cenu jakýchsi užitečných a&nbsp;příjemných věciček a&nbsp;skončil tím, že slíbil přijít zítra, nebo dokonce ještě dnes poslat pro zboží, vzal si číslo krámku, pozorně vyslechl kupce, který žádal zálohu, a&nbsp;přislíbil mu i&nbsp;včasnou zálohu. Pak se spěšně se zmateným kupcem rozloučil a&nbsp;vydal se podél krámků, pronásledován celým hejnem prodavačů, co chvíli se ohlédl na Petrušku a&nbsp;pečlivě pátral po nějakém novém krámku. Mimochodem zaběhl do směnárny a&nbsp;rozměnil bankovku na drobné. Ačkoliv výměnou něco tratil, jeho náprsní taška značně ztloustla a&nbsp;to mu viditelně působilo velké potěšení. Konečně se zastavil v&nbsp;obchodě s&nbsp;dámskými látkami. Znovu usmlouval zboží za hromadu peněz, slíbil kupci, že se určitě vrátí, vzal si číslo krámku a&nbsp;na otázku ohledně zálohy znovu opakoval, že včas zaplatí i&nbsp;zálohu. Potom navštívil ještě několik dalších krámků, ve všech smlouval, vyptával se na cenu různých drobnůstek, někdy se dlouho hádal s&nbsp;kupcem, odcházel a&nbsp;třikrát se vracel&nbsp;– zkrátka projevoval mimořádnou aktivitu. Z&nbsp;Hostinného dvora se odebral ještě do jednoho známého obchodu s&nbsp;nábytkem, kde usmlouval zboží, nábytek do šesti pokojů, pokochal se jedním módním umným dámským toaletním stolkem, a&nbsp;když ujistil kupce, že si pro něj zaručeně pošle, vyšel podle svého zvyku z&nbsp;obchodu, slíbil zálohu a&nbsp;pak ještě kamsi zajel a&nbsp;cosi usmlouval. Zkrátka a&nbsp;dobře, jeho starosti zřejmě nebraly konce. Nakonec ho to všecko, jak se zdálo, omrzelo. Dokonce bůhvíproč pocítil zničehonic výčitky svědomí. Za nic na světě by teď nechtěl potkat například Andreje Filipoviče nebo třeba jen doktora. Konečně hodiny na věži odbily tři. Když se definitivně usadil v&nbsp;kočáru, ze všech dopoledních nákupů ve skutečnosti zbyl pouze pár rukavic a&nbsp;flakon voňavky za půldruhého rublu. Bylo ještě poměrně brzy, a&nbsp;tak nařídil vozkovi, aby zastavil u&nbsp;jisté proslavené restaurace na Něvské, kterou znal jen z&nbsp;doslechu, vystoupil a&nbsp;rozhodl se něco sníst, odpočinout si a&nbsp;vyčkat příhodné hodiny.</p>

    <p class="MLP-text">Pojedl jako člověk, kterého čeká bohatý oběd pro zvané, totiž jen něco zhltl, aby, jak se říká, zahnal největší hlad, vypil kalíšek vodky, usadil se do křesla, bojácně se rozhlédl kolem a&nbsp;mírumilovně se začetl do jakéhosi tuzemského plátku. Přelouskal asi dva řádky, vstal, pohlédl do zrcadla, upravil se a&nbsp;přelétl pohledem místnost. Pak přistoupil k&nbsp;oknu a&nbsp;vyhlédl ven, jestli tam stojí jeho kočár… Potom zase usedl na své místo a&nbsp;uchopil noviny. Bylo znát, že je nadmíru nervózní. Když pohledem na hodinky zjistil, že je teprve čtvrt na čtyři, a&nbsp;tudíž mu nezbývá než dlouho čekat, a&nbsp;zároveň usoudil, že se nehodí sedět jen tak naprázdno, objednal si čokoládu, třebaže na ni neměl valnou chuť. Když ji vypil a&nbsp;zpozoroval, že čas poněkud pokročil, zamířil k&nbsp;pokladně. Vtom ho někdo poplácal po rameni.</p>

    <p class="MLP-text">Otočil se a&nbsp;uviděl před sebou svoje dva kolegy, ty, které potkal ráno v&nbsp;Litějné, ještě úplné zelenáče věkem i&nbsp;hodností. Nikdy se s&nbsp;nimi nepřátelil, ani k&nbsp;nim necítil otevřené nepřátelství. Obě strany pochopitelně dodržovaly pravidla zdvořilosti, ale k&nbsp;hlubšímu sblížení nedošlo a&nbsp;ani dojít nemohlo. Setkání právě v&nbsp;tuto chvíli bylo panu Goljadkinovi krajně nepříjemné. Zamračil se a&nbsp;na okamžik zrozpačitěl.</p>

    <p class="MLP-text">„Jakove Petroviči! Jakove Petroviči!“ zaštěbetali oba úředníci. „Kde se tu berete? Co vás sem…“</p>

    <p class="MLP-text">„Á! To jste vy, pánové?“ přerušil je pan Goljadkin. Byl trochu rozpačitý a&nbsp;zaskočený jejich údivem i&nbsp;důvěrným chováním, ale chtě nechtě předstíral nenuceného a&nbsp;kurážného. „Pánové dezertovali, hehe!“ Dokonce aby si nezadal a&nbsp;zároveň aby se ukázal před úřednickou havětí, od níž si vždycky udržoval odstup, pokusil se poklepat jednomu z&nbsp;mladíků na rameno, ale to se mu nepodařilo&nbsp;– namísto zdvořilého přátelského gesta vyšlo cosi úplně jiného.</p>

    <p class="MLP-text">„A&nbsp;co náš medvěd, sedí v&nbsp;úřadě?“</p>

    <p class="MLP-text">„Koho myslíte, Jakove Petroviči?“</p>

    <p class="MLP-text">„Copak nevíte, komu se říká medvěd?“</p>

    <p class="MLP-text">Pan Goljadkin se rozesmál a&nbsp;otočil se k&nbsp;číšníkovi, aby od něho převzal zpět drobné. „Mluvím o&nbsp;Andreji Filipoviči,“ pokračoval s&nbsp;naprosto vážným výrazem, sotva se vyrovnal s&nbsp;číšníkem. Oba úředníci na sebe významně zamrkali.</p>

    <p class="MLP-text">„Sedí a&nbsp;ptal se po vás, Jakove Petroviči,“ odpověděl jeden z&nbsp;nich.</p>

    <p class="MLP-text">„Hm… Tak ať jen sedí dál, pánové. A&nbsp;že se po mně ptal?“</p>

    <p class="MLP-text">„Ano, Jakove Petroviči. Ale co je to s&nbsp;vámi? Jste celý navoněný, napomádovaný jako nějaký švihák!“</p>

    <p class="MLP-text">„To já jen tak, pánové… nechrne toho…“ Pan Goljadkin zašilhal stranou a&nbsp;nuceně se usmál. Při pohledu na něj se oba úředníci rovněž rozesmáli. Pan Goljadkin se nafoukl:</p>

    <p class="MLP-text">„Řeknu vám kamarádsky, pánové,“ začal po odmlce, jako by se odhodlal (když to musí být) cosi úředníkům prozradit, „vy mě znáte, ale doposud jste mě znali jenom z&nbsp;jedné stránky. V&nbsp;daném případě se nemám na koho zlobit, částečně si za to můžu sám.“</p>

    <p class="MLP-text">Sevřel rty a&nbsp;významně na oba mladíky pohlédl. Ti si znovu vyměnili pohled.</p>

    <p class="MLP-text">„Doposud jste mě neznali, pánové, a&nbsp;teď není právě vhodná chvíle na to, abych vám všecko vysvětloval. Povím vám jen něco málo&nbsp;– letmo a&nbsp;mimochodem. Existují lidé, kteří si nepotrpí na postranní cestičky a&nbsp;maskují se pouze tehdy, když jdou na maškarní bál. Existují lidé, kteří nespatřují poslání člověka v&nbsp;umění leštit podrážkami parkety. A&nbsp;existují lidé, pánové, kteří netvrdí, že jsou šťastní, a&nbsp;přitom žijí naplno, například tenkrát, když jim padnou kalhoty jako ulité. A&nbsp;konečně existují lidé, kteří neradi poskakují a&nbsp;bohapustě se kroutí, podlézají a&nbsp;pitvoří se a&nbsp;hlavně, pánové, nestrkají nos do věcí, po kterých jim nic není… To je skoro vše, co jsem vám chtěl říct, pánové. A&nbsp;teď když dovolíte, vás opustím…“</p>

    <p class="MLP-text">Zarazil se. Oba úředníci byli plně uspokojeni a&nbsp;zcela neuctivě se rozesmáli na celé kolo. Pan Goljadkin vzplanul.</p>

    <p class="MLP-text">„Jen se smějte, pánové! Všeho do času! Až poznáte život, uvidíte,“ prohlásil s&nbsp;pocitem uražené důstojnosti, popadl klobouk a&nbsp;couvl ke dveřím.</p>

    <p class="MLP-text">„Ještě něco vám povím, pánové,“ oslovil naposledy úředníky, „jsme tady mezi sebou… Mám takovou zásadu: když se něco nedaří, nevzdávám se, když se něco podaří, ovládám se, ale v&nbsp;žádném případě nikoho nepodrážím. Nejsem žádný intrikán a&nbsp;jsem na to hrdý. Nebyl bych dobrý diplomat. A&nbsp;ještě se říká, že zajíc vběhne sám myslivci do rány. Ano, souhlasím. Jenomže&nbsp;– kdo je tady zajíc a&nbsp;kdo myslivec? To je otázka, pánové!“</p>

    <p class="MLP-text">Po řečnické pauze se úklonou rozloučil s&nbsp;pány úředníky a&nbsp;odešel se zdviženým obočím a&nbsp;pevně sevřenými rty. Ti dva stáli jako opaření.</p>

    <p class="MLP-text">„Kam račte?“ zeptal se přísně Petruška, kterého už nejspíš omrzelo vláčet se v&nbsp;téhle zimě. „Kam poroučíte?“ zeptal se pana Goljadkina a&nbsp;setkal se s&nbsp;jeho hrozivým zničujícím pohledem, kterým se náš hrdina dnes dopoledne už dvakrát zaštítil a&nbsp;uchýlil se k&nbsp;němu i&nbsp;teď, kdy scházel ze schodů.</p>

    <p class="MLP-text">„K&nbsp;Izmajlovskému mostu.“</p>

    <p class="MLP-text">„K&nbsp;Izmajlovskému mostu! Jeď!“</p>

    <p class="MLP-text">Oběd se u&nbsp;nich podává po čtvrté a&nbsp;možná až v&nbsp;pět, přemítal pan Goljadkin. Není ještě moc brzy? Ostatně, můžu přijít o&nbsp;něco dřív, je to rodinný oběd. <span class="MLP-znak-kurziva-11b">Sans façon</span>, jak se říká v&nbsp;lepší společnosti. Proč ne? Náš medvěd taky tvrdil, že všecko bude <span class="MLP-znak-kurziva-11b">sans façon</span>, bez všelijakých formalit, a&nbsp;proto můžu i&nbsp;já… Tak v&nbsp;duchu uvažoval a&nbsp;jeho nervozita stoupala. Bylo znát, že se chystá k&nbsp;jakémusi obtížnému kroku, abych neprozradil víc; šeptal si pro sebe, gestikuloval, neustále vyhlížel okénky kočáru, takže při pohledu na něj by nikdo netvrdil, že se chystá dobře, po domácku a&nbsp;navíc v&nbsp;rodinném kruhu poobědvat, <span class="MLP-znak-kurziva-11b">sans façon</span>, jak se říká v&nbsp;lepší společnosti. Konečně až u&nbsp;Izmajlovského mostu ukázal na jeden dům: kočár vhrčel do průjezdu a&nbsp;zastavil před vchodem do pravého křídla. Pan Goljadkin zahlédl u&nbsp;okna v&nbsp;prvním patře ženskou postavu a&nbsp;poslal jí polibek. Ostatně, v&nbsp;tu chvíli nevěděl, co dělá&nbsp;– byl jako tělo bez ducha. Z&nbsp;kočáru vystoupil bledý, utrápený; vešel do domu, smekl, mechanicky se oprášil a&nbsp;s&nbsp;trochu roztřesenými koleny vyběhl po schodišti nahoru.</p>

    <p class="MLP-text">„Je Olsufij Ivanovič doma?“ zeptal se sluhy, který mu otevřel.</p>

    <p class="MLP-text">„Je, prosím, totiž ne, prosím, není doma.“</p>

    <p class="MLP-text">„Jak to, kamaráde? Já… jsem pozvaný na oběd. Znáš mě přece, můj milý!“</p>

    <p class="MLP-text">„Jak bych vás neznal, prosím… Ale mám nařízeno nepouštět vás dál, prosím.“</p>

    <p class="MLP-text">„Hm… určitě se mýlíš, kamaráde. To jsem já, Goljadkin. Byl jsem pozván, přijel jsem na oběd,“ vypravil ze sebe náš hrdina, shodil plášť a&nbsp;namířil si to dál do pokojů.</p>

    <p class="MLP-text">„Dovolte, prosím, to nesmíte. Mám nařízeno vás nepouštět, mám vás, prosím, odmítnout. Tak je to!“</p>

    <p class="MLP-text">Pan Goljadkin zbledl. V&nbsp;tom okamžiku se dveře do vnitřních pokojů otevřely a&nbsp;vešel Gerasimovič, starý komorník Olsufije Ivanoviče.</p>

    <p class="MLP-text">„Tady ten pán chce jít dál, Jemeljane Gerasimoviči, a&nbsp;já…“</p>

    <p class="MLP-text">„Jste hlupák, Alexejeviči. Běžte do pokojů a&nbsp;pošlete sem toho darebu Semjonyče. Nejde to, prosím,“ dodal Gerasimovič uctivě a&nbsp;obrátil se k&nbsp;panu Goljadkinovi. „Nejde to, prosím. Žádají vás za prominutí, ale nemohu vás, prosím, přijmout.“</p>

    <p class="MLP-text">„A&nbsp;to vám přímo řekli?“ vyzvídal nerozhodně pan Goljadkin. „Odpusťte, Gerasimyči… Proč to nejde?“</p>

    <p class="MLP-text">„Prostě to, prosím, nejde. Ohlašoval jsem vás, prosím, a&nbsp;bylo mi řečeno, omluv nás. Nemohou vás, prosím, přijmout.“</p>

    <p class="MLP-text">„A&nbsp;pročpak? Jak to tak? Jak…“</p>

    <p class="MLP-text">„Dovolte, dovolte…“</p>

    <p class="MLP-text">„Jak to tak? Takhle ne! Ohlaste mě… Jsem pozván na oběd…“</p>

    <p class="MLP-text">„Dovolte, dovolte!“</p>

    <p class="MLP-text">„Ostatně omlouvají se, to je jiná. Ale přece jen… dovolte, jak to tak, Gerasimyči?“</p>

    <p class="MLP-text">„Dovolte, dovolte!“ Gerasimyč ho energicky odstrčil, aby uvolnil cestu dvěma příchozím, kteří v&nbsp;tu chvíli vešli do předsíně. Byli to Andrej Filipovič a&nbsp;jeho synovec Vladimír Semjonovič. Oba nechápavě pohlédli na pana Goljadkina. Andrej Filipovič užuž měl cosi na jazyku, ale pan Goljadkin se mezitím rozhodl: vyšel z&nbsp;předsíně Olsufije Ivanoviče, celý zrudlý, oči sklopené, s&nbsp;úsměvem a&nbsp;zcela nechápavým výrazem.</p>

    <p class="MLP-text">„Stavím se později, Gerasimyči, a&nbsp;všecko vysvětlím. Doufám, že se všecko včas vysvětlí,“ pronesl na prahu a&nbsp;částečně už na schodišti…</p>

    <p class="MLP-text">„Jakove Petroviči! Jakove Petroviči!“ zaslechl za sebou hlas Andreje Filipoviče, který vyšel na chodbu.</p>

    <p class="MLP-text">Ale pan Goljadkin už mezitím zdolal schody a&nbsp;ocitl se na prvním odpočívadle. Spěšně se otočil.</p>

    <p class="MLP-text">„Co je vám libo, Andreji Filipoviči?“ zeptal se dost odhodlaně.</p>

    <p class="MLP-text">„Co je to s&nbsp;vámi, Jakove Petroviči? Jak to, že…“</p>

    <p class="MLP-text">„To nic, prosím. Jsem tady z&nbsp;vlastní vůle. To je moje soukromá věc, Andreji Filipoviči.“</p>

    <p class="MLP-text">„Co to má znamenat?“</p>

    <p class="MLP-text">„Povídám, to je moje soukromá věc, Andreji Filipoviči. Pokud jde o&nbsp;mé úřední vztahy, podle mého náhledu na nich není, prosím, nic pohoršlivého.“</p>

    <p class="MLP-text">„Cože?! Pokud jde o&nbsp;úřední vztahy… Co je to s&nbsp;vámi, pane?“</p>

    <p class="MLP-text">„To nic, Andreji Filipoviči, vůbec nic. Drzá holka, nic víc…“</p>

    <p class="MLP-text">„Cóoo? Cože?“ Andrej Filipovič byl ohromen a&nbsp;zmaten. Pan Goljadkin se na něho díval tak, jako by mu chtěl rovnou vyškrábat oči; sotva zpozoroval, že přednosta oddělení je zmatený, téměř <span>instinktivně</span> vykročil. Andrej Filipovič ucouvl. Pan Goljadkin vystoupil ještě o&nbsp;jeden schod výš a&nbsp;pak o&nbsp;další. Andrej Filipovič se neklidně rozhlédl kolem. Pan Goljadkin spěšně vyběhl po schodech nahoru, ale Andrej Filipovič ještě rychleji vběhl do bytu a&nbsp;zabouchl za sebou dveře. Pan Goljadkin osaměl. V&nbsp;očích se mu tmělo. Bezradně stál a&nbsp;nejasně se rozpomínal na jakousi nedávnou, hrozně nejapnou historku. „E… ch…!“ zašeptal s&nbsp;křečovitým úsměvem. Zatím se na schodišti dole ozvaly hlasy a&nbsp;kroky pravděpodobně nových hostů Olsufije Ivanoviče. Pan Goljadkin se trochu vzpamatoval, kvapně si vyhrnul svůj mývalí límec, aby se zamaskoval, a&nbsp;škobrtal, kulhal, cupital a&nbsp;klopýtal po schodech dolů. Cítil, jak zmalátněl a&nbsp;oněměl. Byl natolik popletený, že ani nepočkal na kočár a&nbsp;pustil se přes zabahněný dvůr. Sotva k&nbsp;němu došel a&nbsp;chystal se nastoupit, v&nbsp;duchu zatoužil, aby se propadl do země anebo zmizel zároveň s&nbsp;kočárem v&nbsp;myší díře. Měl dojem, že všichni z&nbsp;bytu Olsufije Ivanoviče ho všemi okny pozorují. Věděl, že kdyby se otočil, na místě by umřel.</p>

    <p class="MLP-text">„Co se směješ, troubo?“ zadrmolil k&nbsp;Petruškovi, který se chystal usadit ho do kočáru.</p>

    <p class="MLP-text">„Co bych se smál? Já se nesměju! Kam pojedem?“</p>

    <p class="MLP-text">„Domů, jed’ domů…“</p>

    <p class="MLP-text">„Domů! Jeď!“ křikl Petruška a&nbsp;vyhoupl se na zadní stupátko.</p>

    <p class="MLP-text">Kráká jako vrána, pomyslel si pan Goljadkin. Mezitím už byl kočár daleko za Izmajlovským mostem. Vtom náš hrdina prudce zatáhl za šňůru a&nbsp;nařídil vozkovi, ať neprodleně obrátí a&nbsp;jede zpátky. Vozka otočil koně a&nbsp;za chviličku už znovu vjížděl do známého dvora.</p>

    <p class="MLP-text">„Tam ne, hlupáku, zpátky!“ vykřikl pan Goljadkin. Jako by vozka na podobný příkaz čekal: bez sebemenších námitek, aniž zastavil před vchodem, objel celý dvůr a&nbsp;znovu vyjel na ulici.</p>

    <p class="MLP-text">Pan Goljadkin neměl namířeno domů. Za Semjonovským mostem poručil zabočit do jedné uličky a&nbsp;zastavit u&nbsp;skromně působícího hostince. Vystoupil, vyrovnal se s&nbsp;vozkou a&nbsp;konečně se své <span>ekvipáže</span> zbavil. Petruškovi nařídil, ať jde domů a&nbsp;počká na něho. Sám vešel do hostince a&nbsp;objednal si oddělený salonek a&nbsp;oběd. Cítil se bídně a&nbsp;v&nbsp;hlavě měl zmatek a&nbsp;chaos. Dlouho rozčileně přecházel po salonku, nakonec usedl na židli, hlavu v&nbsp;dlaních, a&nbsp;všemožně se pokoušel posoudit svou nynější situaci a&nbsp;rozhodnout, co dál…</p>
  </div>
</body>
</html>