<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dvojnik-7</title>
  <link href="../Styles/dvojnik_idstyles.css" rel="stylesheet" type="text/css"/>
</head>

<body id="dvojnik" xml:lang="cs-CZ">
  <div>
    <p class="MLP-uroven2-kapitola" id="toc_marker-6"><a id="x.8143"></a>6</p>

    <p class="MLP-text-bez1radku">Nazítří přesně v&nbsp;osm se náš hrdina probudil ve své posteli. V&nbsp;Jeho představách i&nbsp;paměti vmžiku ožila všecka včerejší neobyčejná dobrodružství i&nbsp;celá ta neuvěřitelná divoká noc s&nbsp;téměř fantastickými příhodami. Pekelná zášť jeho nepřátel a&nbsp;zejména její poslední důkaz způsobily, že ho zamrazilo u&nbsp;srdce. Ale přitom to všecko bylo natolik podivné, nepochopitelné, výstřední a&nbsp;až nemyslitelné, že se tomu dalo jen stěží uvěřit; pan Goljadkin byl dokonce ochoten to všecko označit za horečné blouznění, náhlé pominutí smyslů, chorobnou představivost, kdyby z&nbsp;trpké životní zkušenosti naneštěstí nevěděl, kam až může zášť člověka zavést, kam až někdy může dojít zuřivost nepřítele, který se mstí za poskvrněnou čest a&nbsp;uraženou ctižádost. K&nbsp;tomu přistupovaly rozlámané údy, ochablý mozek, jakoby přeražený hřbet a&nbsp;zhoubná rýma, které potvrzovaly a&nbsp;hájily pravděpodobnost včerejší noční procházky a&nbsp;částečně i&nbsp;všeho ostatního, k&nbsp;čemu přitom došlo. A&nbsp;konečně, náš hrdina už dávno předvídal, že se něco chystá, že za tím někdo je. Ale co teď? Po uvážlivé rozvaze se rozhodl, že o&nbsp;tom pomlčí, podřídí se a&nbsp;dočasně nebude protestovat. Možná že mě chtějí jenom postrašit, a&nbsp;když uvidí, že nic nepodnikám, neprotestuju, podřizuju se a&nbsp;všecko trpělivě snáším, sami ucouvnou…</p>

    <p class="MLP-text">Tak rozumoval, mezitím co si protahoval rozlámané údy ve své posteli a&nbsp;jako obyčejně čekal, až se objeví Petruška. Trvalo to už déle než čtvrt hodiny; slyšel, jak lenoch Petruška si za přepážkou hraje se samovarem, ale prozatím se neodvážil na něj zavolat. Ba co víc: dokonce se konfrontace s&nbsp;Petruškou trochu bál. Bůhví, rozvažoval, bůhví, jak se na to všechno ten šejdíř dívá. Mlčí jako ryba, ale má to v&nbsp;hlavě pěkně srovnané. Konečně vrzly dveře a&nbsp;objevil se Petruška s&nbsp;podnosem v&nbsp;rukách. Pan Goljadkin na něj nesměle zašilhal a&nbsp;netrpělivě čekal, co bude dál, jestli se Petruška nezmíní o&nbsp;jisté okolnosti. Ale Petruška mlčel, naopak byl nemluvnější, přísnější a&nbsp;zlostnější než obvykle a&nbsp;zle zahlížel; celkem bylo vidět, že je s&nbsp;něčím krajně nespokojen, dokonce nevěnoval svému pánovi ani jediný pohled, což pana Goljadkina bodlo. Postavil na stůl všecko, co přinesl, otočil se a&nbsp;beze slova odešel za svou přepážku. „Všecko ví, lenoch jeden!“ zavrčel náš hrdina a&nbsp;pustil se do čaje. Ale ani on se Petrušky na nic nevyptával, přestože sluha několikrát vešel do jeho pokojíku pro různé věci. Pan Goljadkin byl jako na trní. Bál se jít do úřadu. Tušil, že právě tam není něco v&nbsp;pořádku. A&nbsp;co když půjdu, přemýšlel, a&nbsp;zrovna se k&nbsp;něčemu přichomýtnu? Nebylo by lepší trpělivě vyčkat? Ať si tam vyvádějí, co chtějí, a&nbsp;já bych dnešek přečkal doma, nabral sil, trochu se vzpamatoval, všecko řádně rozvážil a&nbsp;v&nbsp;příhodnou chvíli bych se zničehonic objevil jako z&nbsp;nebe spadlý. Při těch úvahách kouřil jednu dýmku za druhou a&nbsp;čas letěl: bylo půl desáté. Vždyť už je půl desáté, rozpřádal svoje myšlenky, teď už je pozdě na to, abych šel do úřadu, a&nbsp;navíc jsem nemocný, no ovšem, zaručeně jsem nemocný, kdo může tvrdit, že ne? Mně je to fuk! A&nbsp;vážně, když sem pošlou kontrolu, co mi to udělá? Píchá mě v&nbsp;kříži, mám kašel, rýmu a&nbsp;vůbec, v&nbsp;tomhle počasí se nemůžu nikam vypravit: ještě bych se roznemohl a&nbsp;snad i&nbsp;umřel, poslední dobou lidi mřou jako mouchy… Takovými důvody nakonec uklidnil svoje svědomí a&nbsp;už předem se ospravedlnil před výtkami Andreje Filipoviče, který si ho podá za služební nedbalost. Obvykle se v&nbsp;podobných případech náš hrdina rád sám před sebou ospravedlňoval a&nbsp;uváděl nejrůznější pádné důvody, aby uklidnil svoje svědomí. I&nbsp;teď, když se mu to podařilo, uchopil dýmku a&nbsp;nacpal ji, ale sotva pořádně zabafal, vyskočil z&nbsp;pohovky, jako když ho něco píchne, odhodil dýmku, spěšně se umyl, oholil, přičísl se, navlékl si úřednickou uniformu a&nbsp;všecko ostatní, popadl nějaké papíry a&nbsp;vystřelil do úřadu.</p>

    <p class="MLP-text">S&nbsp;úzkostným očekáváním, nejasným zlým tušením nesměle vešel do svého oddělení a&nbsp;nesměle usedl na svoje místo vedle přednosty kanceláře Antona Antonoviče Setočkina. Nedíval se vpravo ani vlevo, ničím se nerozptyloval a&nbsp;ponořil se do spisů, které ležely před ním na stole. Slíbil si, že pokud možno se bude vyhýbat všem provokacím, všemu, co by ho mohlo kompromitovat, a&nbsp;sice dotěrným otázkám, vtipům a&nbsp;nemístným narážkám na okolnosti včerejšího večera, a&nbsp;dokonce se rozhodl, že se vzdá obvyklých zdvořilostí ve styku s&nbsp;kolegy, tj. dotazů na zdraví a&nbsp;podobně. Ale současně mu bylo jasné, že to takhle nemůže zůstat. Nevědět o&nbsp;něčem, co se ho přímo týkalo, a&nbsp;žít v&nbsp;nejistotě, to ho odjakživa sužovalo víc, než když se ho něco skutečně dotklo. A&nbsp;tak bez ohledu na svůj slib do ničeho se neplést, ať se děje cokoliv, a&nbsp;všeho se stranit, občas potají, nenápadně zvedl hlavu a&nbsp;opatrně se rozhlédl hned vpravo, hned vlevo, studoval tváře svých kolegů a&nbsp;snažil se z&nbsp;nich vyčíst, zda se nestalo něco mimořádného, co by se ho týkalo, a&nbsp;přitom to před ním ze škodolibých důvodů tají. Předpokládal, že to, co ho obklopuje, nepochybně souvisí s&nbsp;tím, co se včera stalo. Nakonec si úzkostně přál, aby se všecko co nejrychleji vyřešilo, třeba i&nbsp;nepříznivě&nbsp;– vždyť o&nbsp;maléry není nikdy nouze! Osud ho vzal za slovo: jen si to pomyslel, jeho pochybnosti byly rozptýleny, ale zato tím nejpodivnějším, překvapivým způsobem.</p>

    <p class="MLP-text">Dveře z&nbsp;druhé kanceláře plaše, tichounce vrzly, jako by hlásaly, že příchozí je naprosto bezvýznamná osoba, a&nbsp;ke stolu, kde seděl náš hrdina, rozpačitě přistoupila jakási důvěrně známá postava. Pan Goljadkin ani nevzhlédl, jen sklouzl po příchozím letmým pohledem a&nbsp;už všecko věděl, už byl doma, všecko pochopil do nejmenších podrobností. Hořel studem a&nbsp;strkal svou ubohou hlavu do lejster, jako pštros pronásledovaný lovcem schovává hlavu do horkého písku. Příchozí se uklonil Andreji Filipoviči a&nbsp;pak se ozval úředně laskavý hlas, jakým hovoří nadřízení ve všech institucích s&nbsp;novým podřízeným. „Posaďte se sem,“ vybídl nováčka Andrej Filipovič a&nbsp;ukázal na Goljadkinův stůl, „sem, proti panu Goljadkinovi, a&nbsp;hned vám dáme práci.“ Potom nováčkovi zdvořile, domlouvavě pokynul a&nbsp;vzápětí se zahloubal do studia nejrůznějších spisů, kterých měl před sebou celou kupu.</p>

    <p class="MLP-text">Náš hrdina konečně zvedl hlavu, a&nbsp;jestliže neomdlel, pak jedině proto, že tohle všecko předvídal, tušil a&nbsp;uhodl, o&nbsp;koho jde. Nejdřív se spěšným pohybem hlavy přesvědčil, zda si za jeho zády nešpitají, zda si z&nbsp;něho nedělají dobrý den, zda se něčí obličej nezkřivil údivem, nebo zda někdo nespadl leknutím pod stůl. Ale k&nbsp;svému největšímu překvapení zjistil, že k&nbsp;ničemu podobnému nedošlo. Chování kolegů i&nbsp;spolupracovníků ho šokovalo. Připadalo mu, že je v&nbsp;rozporu se zdravým rozumem. Neobvyklé mlčení ho až vyděsilo. Skutečnost mluvila sama za sebe: celá záležitost se jevila jako podivná, nepřístojná, barbarská. Bylo čemu se divit. To všecko se samosebou pouze mihlo v&nbsp;jeho mozku. Pozvolna se škvařil a&nbsp;věru měl proč. Ten, kdo seděl proti němu, byl ztělesněná hrůza a&nbsp;ostuda, jeho včerejší zlý sen, stručně řečeno, byl to sám pan Goljadkin, ovšem ne ten, co tady seděl na židli, ústa dokořán a&nbsp;uvízlé pero v&nbsp;ruce, nikoli zástupce přednosty kanceláře, ne ten, co se tak rád vytrácí a&nbsp;mizí v&nbsp;davu, ne ten, který zřetelně hlásá svou chůzí: „Nevšímejte si mě, já si vás taky nevšímám,“ nebo: „Nevšímejte si mě a&nbsp;já si vás taky nebudu všímat“, a&nbsp;přitom podobný tomu prvnímu jako vejce vejci: měl stejnou postavu, byl stejně vysoký, stejně oblečený, měl stejnou lysinu&nbsp;– zkrátka a&nbsp;dobře, nic, vůbec nic nebylo opomenuto v&nbsp;té dokonalé shodě, takže kdyby si někdo zamanul a&nbsp;postavil je vedle sebe, nikdo, skutečně nikdo by si netroufal určit, který je ten pravý Goljadkin a&nbsp;který falešný, kdo je starý a&nbsp;kdo nový, kdo je originál a&nbsp;kdo kopie.</p>

    <p class="MLP-text">Náš hrdina, dá-li se to přirovnat, se nyní ocitl v&nbsp;situaci člověka, z&nbsp;něhož si nějaký dareba vystřelil a&nbsp;z&nbsp;úkrytu na něj pouští prasátka. Co je to, sním, nebo bdím? přemýšlel. Je to skutečnost, anebo pokračování včerejšího snu? A&nbsp;jak to? Jakým právem se to všecko děje? Kdo rozhodl o&nbsp;přijetí takového úředníka, kdo to dovolil? Spím, nebo bdím? Pokoušel se štípnout, dokonce si umínil, že štípne někoho jiného… Ne, to není sen, ani nápad! Cítil, jak se z&nbsp;něho lije pot, že se s&nbsp;ním děje cosi nevídaného, dosud nepoznaného, a&nbsp;k&nbsp;dovršení všeho je to hotová ohavnost, protože chápal a&nbsp;uvědomoval si, jak nevýhodná je hlavní role v&nbsp;téhle pokleslé komedii. Dokonce zapochyboval o&nbsp;vlastní existenci, a&nbsp;ačkoliv byl předem na všecko připraven a&nbsp;přál si, aby se jeho pochybnosti jakýmkoliv způsobem rozptýlily, tož sama podstata celé té komedie byla hodna údivu. Drtila ho tíseň. Chvílemi ztrácel vědomí i&nbsp;paměť. Sotva se znovu vzpamatoval, poznal, že bezděčně, mechanicky čmárá perem po papíře. Nedůvěřoval si, a&nbsp;proto všecko, co napsal, kontroloval, ale nic nevnímal. Nakonec Goljadkin číslo dvě, který doposud seděl poslušně a&nbsp;věcně, vstal a&nbsp;zmizel ve dveřích jiného oddělení, aby cosi vyřídil. Náš hrdina se rozhlédl, ale nikde nic, všude vládl klid, bylo slyšet jen skřípění per, šelest převracených listů a&nbsp;hovor v&nbsp;koutech vzdálených stolu Andreje Filipoviče. Náš hrdina pohlédl na Antona Antonoviče, a&nbsp;zřejmé jeho výraz plně vyjadřoval jeho současný stav a&nbsp;odpovídal podstatě celé věci, a&nbsp;tudíž byl v&nbsp;jistém směru nápadný, neboť dobrák Anton Antonovič odložil pero a&nbsp;s&nbsp;jakousi mimořádnou účastí se pozeptal na jeho zdraví.</p>

    <p class="MLP-text">„Chválabohu,“ vypravil ze sebe zajíkavě pan Goljadkin. „Jsem naprosto zdráv, Antone Antonoviči. Nic mi nechybí,“ dodal energicky, protože často vzpomínanému Antonu Antonoviči dosud plně nedůvěřoval.</p>

    <p class="MLP-text">„Hm… A&nbsp;mně se zdálo, že jste nemocný. Ostatně, nebylo by divu! V&nbsp;takovémhle počasí… Víte…“</p>

    <p class="MLP-text">„Ano, Antone Antonoviči, vím… Ale o&nbsp;tom nemluvím,“ pokračoval pan Goljadkin a&nbsp;upřel na svého nadřízeného pohled, „dokonce ani nevím, jak vám, totiž chci říct, jak mám začít…“</p>

    <p class="MLP-text">„Co, prosím? Já vám… abyste věděl… přiznám se, já vám dobře nerozumím… Prosím, vysvětlete mi podrobněji, jaké máte problémy,“ pronesl Anton Antonovič a&nbsp;sám se ocitl v&nbsp;úzkých při pohledu na pana Goljadkina, kterému vyhrkly slzy.</p>

    <p class="MLP-text">„Já… vážně, Antone Antonoviči… v&nbsp;našem úřadu je… jeden úředník…“</p>

    <p class="MLP-text">„Jen dál, prosím! Pořád ještě nechápu.“</p>

    <p class="MLP-text">„Chci říct, Antone Antonoviči, že dnes u&nbsp;nás nastoupil nový úředník.“</p>

    <p class="MLP-text">„Ano, prosím, váš jmenovec.“</p>

    <p class="MLP-text">„Cože?“ vykřikl náš hrdina.</p>

    <p class="MLP-text">„Povídám: váš jmenovec. Jmenuje se taky Goljadkin. Není to náhodou váš bratr?“</p>

    <p class="MLP-text">„Ne, prosím, Antone Antonoviči, já…“</p>

    <p class="MLP-text">„Hm, to se podívejme! A&nbsp;já měl dojem, že je to váš blízký příbuzný. Existují společné rodové rysy…“</p>

    <p class="MLP-text">Pan Goljadkin zkoprněl údivem a&nbsp;na chvilku ztratil řeč. Tak lehkomyslně si vykládat takovou nevídanou, svého druhu vzácnou nepřístojnost, která by překvapila dokonce i&nbsp;nevšímavého pozorovatele, mluvit o&nbsp;společných rodových rysech, když tady je to jasné jako facka!</p>

    <p class="MLP-text">„Poslyšte, Jakove Petroviči, já vám něco poradím,“ pokračoval Anton Antonovič. „Zajděte k&nbsp;doktorovi a&nbsp;poraďte se s&nbsp;ním. Abyste věděl, nevypadáte dobře. Máte v&nbsp;očích takový… víte, takový zvláštní výraz.“</p>

    <p class="MLP-text">„Ne, prosím, Antone Antonoviči, já samosebou cítím… totiž pořád se chci zeptat, co ten úředník…“</p>

    <p class="MLP-text">„Co máte, prosím, na mysli?“</p>

    <p class="MLP-text">„Totiž… nevšiml jste si něčeho zvláštního, Antone Antonoviči… příliš nápadného?“</p>

    <p class="MLP-text">„A&nbsp;sice?“</p>

    <p class="MLP-text">„Chci jen říct, Antone Antonoviči, že se překvapivě někomu podobá… totiž například mně. Právě jste mluvil o&nbsp;rodových rysech, ráčil jste utrousit takovou poznámku… Víte, stává se, že například dvojčata jsou si podobná k&nbsp;nerozeznání… To mám, prosím, na mysli…“</p>

    <p class="MLP-text">„Ano, ano,“ řekl po chvilce přemýšlení Anton Antonovič, jako by ho ta okolnost teprve nyní zaskočila. „Ano, pravdaže! Jde o&nbsp;nápadnou podobnost, správně usuzujete, člověk by se doopravdy mohl splést,“ pokračoval a&nbsp;stále víc poulil oči. „Poslyšte, Jakove Petroviči, je to zázračná podobnost, jak se někdy říká&nbsp;– fantastická, totiž úplná podobnost, jak jste… Jak jste si sám povšiml, není-liž pravda? Dokonce jsem vás chtěl požádat o&nbsp;vysvětlení, ale přiznám se, zpočátku jsem tomu nevěnoval náležitou pozornost. Div, učiněný div! A&nbsp;poslyšte, vy přece nepocházíte odtud, že ne?“</p>

    <p class="MLP-text">„Ne, prosím.“</p>

    <p class="MLP-text">„A&nbsp;on taky není zdejší. Možná že jste rodáci. Smím se zeptat, kde většinu života prožila vaše paní matka?“</p>

    <p class="MLP-text">„Vy říkáte… vy říkáte, že není zdejší, Antone Antonoviči?“</p>

    <p class="MLP-text">„Ne, prosím, není. Opravdu, je to divné,“ pokračoval výřečný Anton Antonovič, pro něhož byl učiněný svátek, kdykoliv si mohl o&nbsp;čemkoliv popovídat, „a může to vzbudit zvědavost. Vždyť často chodíme kolem někoho a&nbsp;vůbec si ho nevšímáme. Ostatně z&nbsp;toho si nic nedělejte. To se stává. Víte, já vám něco povím&nbsp;– totéž se přihodilo mé tetičce z&nbsp;matčiny strany: ta taky před smrtí viděla sama sebe zdvojeně…“</p>

    <p class="MLP-text">„Ne, prosím, já&nbsp;– odpusťte, že vás přerušuji, Antone Antonoviči… já… Rád bych věděl, co ten úředník, jak se sem dostal?“</p>

    <p class="MLP-text">„Místo nebožtíka Semjona Ivanoviče. Uvolnilo se místo, a&nbsp;tak ho obsadili. Ne, vážně, chudák Semjon Ivanovič prý zanechal tři malé děti&nbsp;– to je hrozné neštěstí. Vdova padla Jeho Excelenci k&nbsp;nohám. Ale povídá se, že leccos tají. Má prý peníze, ale tají to…“</p>

    <p class="MLP-text">„Ne, prosím, Antone Antonoviči, já mluvím pořád o&nbsp;té okolnosti…“</p>

    <p class="MLP-text">„Totiž… No ano! Ale proč vás to tolik zajímá? Říkám vám, nic si z&nbsp;toho nedělejte. To všecko přejde. Vy za to nemůžete, tak to Pánbůh zařídil, je to jeho vůle, a&nbsp;bylo by hřích reptat. V&nbsp;tom je vidět Boží prozřetelnost. Vy, pokud tomu rozumím, s&nbsp;tím nemáte nic společného. Je snad na světě málo divů? Matka příroda je štědrá. Vás za to <span>nebudou</span> hnát k&nbsp;odpovědnosti, nebudete se zodpovídat. Mimochodem doufám, že jste slyšel o&nbsp;těch, jak se jim jen… siamských dvojčatech? Jsou k&nbsp;sobě srostlá zády a&nbsp;tak žijou, jedí a&nbsp;spí společně: prý berou veliké peníze.“</p>

    <p class="MLP-text">„Dovolte, Antone Antonoviči…“</p>

    <p class="MLP-text">„Chápu vás, chápu! A&nbsp;co má být? Nic! Říkám vám, alespoň já tomu rozumím, nic si z&nbsp;toho nedělejte. Jeden úředník jako druhý, co má být? Zdá se, že ten nováček je pracovitý. Jmenuje se prý Goljadkin a&nbsp;nepochází odtud. Prý je titulární rada. Jednal osobně s&nbsp;Jeho Excelencí.“</p>

    <p class="MLP-text">„No a&nbsp;jak to, prosím, dopadlo?“</p>

    <p class="MLP-text">„Prý všecko dostatečně vyložil, uvedl důvody, tak a&nbsp;tak to je, Vaše Excelence, nemám žádné jmění, rád bych sloužil a&nbsp;zejména pod vaším skvělým vedením… No a&nbsp;všecko jaksepatří obratně vyjádřil. Je to hlava, nepochybně! No a&nbsp;to se ví, měl doporučení. Bez toho se neobejdete…“</p>

    <p class="MLP-text">„No, dobrá, prosím… a&nbsp;od koho, prosím… Chci říct, kdo se do téhle špinavé záležitostí zamíchal?“</p>

    <p class="MLP-text">„Hm… Ta jeho doporučení prý měla svou váhu. Jeho Excelence a&nbsp;Andrej Filipovič se jen pousmáli.“</p>

    <p class="MLP-text">„Pousmáli?“</p>

    <p class="MLP-text">„Ano, prosím. Jeho Excelence se prý pousmála a&nbsp;řekla, je to v&nbsp;pořádku a&nbsp;že z&nbsp;její strany není námitek, hlavně aby dobře sloužil…“</p>

    <p class="MLP-text">„A&nbsp;dál, prosím? Částečně mě křísíte, Antone Antonoviči. Snažně vás prosím&nbsp;– dál!“</p>

    <p class="MLP-text">„Dovolte, a&nbsp;já vás zase… No dobrá, prosím, nevadí, to je jednoduchá věc. Říkám vám, nic si z&nbsp;toho nedělejte, není v&nbsp;tom nic pochybného…“</p>

    <p class="MLP-text">„Ne, prosím. Já, totiž, chci se zeptat, Antone Antonoviči, jestli Jeho Excelence nic nedodala… například o&nbsp;mně?“</p>

    <p class="MLP-text">„Jak, prosím? A&nbsp;ták! Ne, nic: můžete být naprosto klidný. To víte, ono je to přirozeně trochu překvapivé a&nbsp;zpočátku… Kupříkladu já jsem si toho ani nepovšiml. Ne, vážně, až když jste mě upozornil. Ostatně, můžete být naprosto klidný. Neřekl nic zvláštního, jako by neřekl nic,“ dodal dobrácký Anton Antonovič a&nbsp;vstal.</p>

    <p class="MLP-text">„Já totiž, prosím…“</p>

    <p class="MLP-text">„Promiňte, prosím. Já se tady bavím o&nbsp;hloupostech a&nbsp;přitom mám vyřídit jednu neodkladnou záležitost. Omluvte mě…“</p>

    <p class="MLP-text">„Antone Antonoviči!“ rozlehl se zdvořile důtklivý hlas Andreje Filipoviče, „Jeho Excelence se po vás ptala…“</p>

    <p class="MLP-text">„Okamžik, Andreji Filipoviči, už jdu, prosím,“ a&nbsp;Anton Antonovič sebral kupu listin a&nbsp;vtrhl nejdřív do kanceláře Andreje Filipoviče a&nbsp;potom k&nbsp;jeho Excelenci.</p>

    <p class="MLP-text">Je to tak, uvažoval pan Goljadkin, vida, taková je to hra! Hleďme, odkud vítr fouká! To není špatné: zdá se, že se všechno obrací k&nbsp;lepšímu, ujišťoval se v&nbsp;duchu, mnul si radostí ruce a&nbsp;zrovna se vznášel. Takže nejde o&nbsp;nic mimořádného. Všechno spěje do ztracena, nic se nerozhodne. Namouduši, nikdo ani nepípne, každý mlčí jako pěna, sedí a&nbsp;zabývá se svými záležitostmi… Loupežníci… Výborně! Mám rád dobré lidi, vždycky jsem je měl rád a&nbsp;vážím si jich… A&nbsp;vůbec, jen si pomyslete, tenhle Anton Antonovič… člověk aby se bál mu věřit&nbsp;– je to dědek a&nbsp;stářím mu přeskočilo. Ostatně nejlepší na tom všem je, že Jeho Excelence nic neříkala a&nbsp;přešla to: to je skvělé! Schvaluju! Jenom proč se do toho plete Andrej Filipovič s&nbsp;tím svým smíchem? Co mu na tom záleží? Mám já to smůlu! Ten starý lišák! Pokaždé mi zkříží cestu jako černý kocour a&nbsp;já mám z&nbsp;toho polízanici…</p>

    <p class="MLP-text">Znovu se rozhlédl kolem a&nbsp;znovu mu svitla naděje. Ale cítil, že ho uvádí do rozpaků jedna vzdálená zlomyslná myšlenka. Dokonce ho napadlo, aby nějak pronikl k&nbsp;úředníkům, vletěl jim do rány, třeba si je vyčíhal před úřadem nebo k&nbsp;nim zašel rádoby služebně a&nbsp;mezi řečí udělal narážku, tak a&nbsp;tak to je, pánové, taková nápadná podoba, to je divné, hotová komedie, fraška… totiž vysmál se tomu všemu, a&nbsp;tak zjistil, jak velké nebezpečí hrozí. To známe, tichá voda břehy mele, usoudil v&nbsp;duchu. Jenže včas se vzpamatoval. Pochopil, že by minul cíl. „S&nbsp;takovou náturou,“ řekl si a&nbsp;lehce se klepl do čela, „bys to projel, kamaráde! Ty duše spravedlivá! Ne, radši buďme trpěliví, Jakove Petroviči, počkejme a&nbsp;obrňme se trpělivostí!“ Přesto, jak už jsme podotkli, v&nbsp;něm ožila naděje, jako by vstal z&nbsp;mrtvých. Připadá mi, mudroval, jako by mně spadl kámen ze srdce! To je historie! „A&nbsp;skříňka se jednoduše otevřela&nbsp;–“ ten Krylov má pravdu, ano, ano… je to znamenitý bajkař a&nbsp;má za ušima. A&nbsp;co se týče mého dvojníka, jen ať si slouží, budiž mu přáno, hlavně ať nikomu nepřekáží a&nbsp;nikoho neuráží: jen ať slouží&nbsp;– souhlasím a&nbsp;schvaluju!</p>

    <p class="MLP-text">Zatím hodiny plynuly, letěly, a&nbsp;nepozorovaně odbily čtyři. Úřední doba skončila: Andrej Filipovič popadl klobouk a&nbsp;všichni následovali jeho příkladu. Pan Goljadkin se trochu pozdržel, úmyslně odcházel poslední, když už se všichni rozběhli, každý po svém. Jen vyšel na ulici, cítil se jako v&nbsp;ráji, dokonce se rozhodl, že to vezme oklikou a&nbsp;trochu se projde po Něvské. „To je osud!“ opakoval si. „Nečekaný obrat událostí… počasí se umoudřilo, je mrazík a&nbsp;sanice. Mráz nám Rusům vyhovuje, našinec se s&nbsp;ním dobře snáší! Našince mám rád. Sníh, první poprašek,“ řekl by myslivec. „Teď tak jít po stopě a&nbsp;chytit zajíce… No nic!“</p>

    <p class="MLP-text">Dával průchod své radosti, ale zatím mu cosi vrtalo hlavou a&nbsp;chvílemi ho bodalo u&nbsp;srdce, že nevěděl, jak se má utěšit. Raději vyčkejme a&nbsp;pak se budeme radovat. Uvažujme, můj mladý příteli. A&nbsp;co se vlastně děje? Rozeberme si to společně. No a? Mám se snad z&nbsp;toho rozbrečet? Co já s&nbsp;tím mám společného? Jdu si svou cestou. Dal se na vojnu a&nbsp;teď ať bojuje! Jen ať slouží! A&nbsp;tamten zase: siamská dvojčata, to je hotový div, zázrak! Proč je sem plete? Dejme tomu, ale vždyť i&nbsp;slavní lidé občas vyváděli všelijaké ptákoviny. Dokonce z&nbsp;historie je známo, že slavný Suvorov kokrhal jako kohout… Ale to všecko měl z&nbsp;politiky… A&nbsp;jiní slavní vojevůdci… Ostatně, co je mi po nich! Já jsem sám pro sebe a&nbsp;basta, nikoho nechci znát, jsem nevinný a&nbsp;nepřítele přezírám. Nejsem žádný intrikán, na to jsem pyšný. Jsem čistý jako lilie, spořádaný, příjemný společník, neublížím ani kuřeti a&nbsp;s&nbsp;každým jednám na rovinu…!</p>

    <p class="MLP-text">Vtom se odmlčel, zarazil a&nbsp;roztřásl se jako list; dokonce na okamžik zavřel oči. S&nbsp;nadějí, že předmět jeho obav je iluzorní, nakonec otevřel oči a&nbsp;nesměle zašilhal stranou. Ne, nebyla to iluze! Po boku mu cupital jeho ranní známý, usmíval se, nakukoval mu do tváře, a&nbsp;jak se zdálo, čekal na příležitost, aby mohl zapříst hovor. Ale marně. Oba ušli asi padesát kroků. Pan Goljadkin si nepřál nic jiného, než aby se mohl co nejvíc zababušit, ukrýt se do svého pláště a&nbsp;stáhnout si klobouk až k&nbsp;očím, jak jen to jde. K&nbsp;dovršení všeho měl jeho známý navlas stejný plášť i&nbsp;klobouk, jako by mu ho náš hrdina věnoval.</p>

    <p class="MLP-text">„Vážený pane,“ pronesl konečně pan Goljadkin skoro šeptem a&nbsp;pohlédl stranou, „každý z&nbsp;nás jde jinou cestou… Dokonce jsem o&nbsp;tom přesvědčen,“ pokračoval po chvíli. „A&nbsp;jsem si jist, že jste mi dobře porozuměl,“ uzavřel poměrně stroze.</p>

    <p class="MLP-text">„Přál bych si,“ ozval se konečně jeho přítel, „přál bych si… doufám, že mi velkodušně odpustíte… Nevím, na koho bych se mohl obrátit… víte, okolnosti… Věřím, že mi odpustíte mou troufalost, ale zdálo se mi, že vy, který máte soucit s&nbsp;jinými, jste se mnou ráno cítil jakousi účast. A&nbsp;vy jste mi byl od první chvíle sympatický… Já…“ Pan Goljadkin v&nbsp;tu chvíli v&nbsp;duchu popřál svému novému kolegovi, aby se propadl. „Kdybych směl doufat, Jakove Petroviči, že mě blahosklonně vyslechnete…“</p>

    <p class="MLP-text">„My… už jsme tady… Raději půjdem ke mně,“ odpověděl pan Goljadkin. „Přejdeme teď na druhou stranu Něvské, tam to bude pro nás pohodlnější, a&nbsp;pak uličkou… Raději to vezmeme uličkou…“</p>

    <p class="MLP-text">„Dobrá, jak je libo, prosím. Vezmeme to uličkou,“ nesměle, pokorně přitakal jeho druh, jako by chtěl tónem své odpovědi naznačit, že tady není co rozebírat a&nbsp;vzhledem ke svému postavení se spokojí i&nbsp;uličkou. A&nbsp;pokud šlo o&nbsp;pana Goljadkina, ten vůbec nechápal, co se s&nbsp;ním děje. Nevěřil vlastním slovům a&nbsp;dosud se nevzpamatoval z&nbsp;údivu.</p>
  </div>
</body>
</html>