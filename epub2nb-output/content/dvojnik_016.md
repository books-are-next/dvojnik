---
title: '12'
contentType: prose
---

  

Petruška přivrávoral do pokoje s buranským vítězoslavným výrazem a choval se nějak podivně, ležérně. Bylo vidět, že má cosi za lubem, cítí se být v právu a tváří se jako cizí, a ne jako bývalý sluha našeho pana Goljadkina.

„Tak vidíš, kamaráde,“ spustil udýchaně náš hrdina. „Kolikpak je hodin?“ Petruška mlčky zamířil za přepážku a pak nedbale oznámil, že už je skoro půl osmé.

„No dobrá, kamaráde. Tak vidíš, kamaráde… Dovol, abych ti řekl, že my dva, zdá se, jsme spolu skončili.“ Petruška mlčel.

„No a teď, když už jsme spolu skončili, řekni upřímně, kdes byl, kamaráde?“

„Kde? U dobrejch lidí, prosím.“

„Vím, příteli, vím. Byl jsem s tebou spokojený a dám ti dobré vysvědčení… No a cos tam dělal?“

„Co bych dělal, milostpane! Sám ráčíte vědět, jak se říká, od dobrejch lidí člověk nepochytí nic špatnýho.“

„Já vím, můj milý. Dneska jsou dobří lidé vzácní: važ si jich, příteli. No a jak se jim daří?“

„To je jasný, jak, prosím… Ale u vás, milostpane, už dál sloužit nemůžu. Sám to ráčíte vědět.“

„Já vím, kamaráde, já vím. Znám tvou píli i horlivost, všímal jsem si toho. Vážím si tě, příteli. Každého dobrého a poctivého člověka si vážím, i kdyby to byl třeba sluha.“

„Jak by ne, prosím! Našinec, sám ráčíte vědět, pozná, kde je to lepší. Tak je to, prosím. Co já! To je jasný, milostpane, že bez dobrýho člověka se nikdo neobejde.“

„No dobrá, dobrá, kamaráde. Já si to uvědomuju… Tady máš peníze a vysvědčení. A teď se rozloučíme, obejmem se, kamaráde… A ještě tě požádám o poslední službu…“ pronesl pan Goljadkin slavnostním tónem. „Podívej, můj milý, všelicos se může stát. Neštěstí se skrývá i v palácích a nikdo mu neujde. Sám víš, kamaráde, že jsem byl k tobě snad vždycky laskavý…“

Petruška mlčel.

„Ano, ano, vždycky… Kolikpak teď máme prádla, můj milý?“

„Všecko je jasný. Plátýnkových košil šest kusů, ponožek tři páry, čtyry náprsenky, jedna flanelová kacabajka a ze spodního prádla dva kusy, prosím. Sám víte, prosím, že to je všecko. Já jsem nic netento, milostpane… Já pečuju o majetek svýho chlebodárce, prosím. Já vás, milostpane, tento… to je jasný… a nic špatnýho jsem neproved… Sám to víte, pane…“

„Věřím ti, příteli, věřím. O tom nemluvím, kamaráde, ale abys věděl…“

„To je jasný, milostpane, my už to známe… Když jsem sloužil u generála Stolbňakova, tak… Pak mě propustil, protože se stěhoval do Saratova… na rodinnej statek…“

„Ne, můj milý, o tom nemluvím… Nemysli si, příteli, že…“

„To je jasný, prosím. A co se týče našince, sám ráčíte vědět, že stačí málo a lidi člověka properou. Se mnou byli všici spokojený, prosím. Ministři, generálové, senátoři i hrabata. Sloužil jsem u všech, prosím, u knížete Svinčatkina, u plukovníka Pereborkina, u generála Nědobarova – taky k nám, prosím, chodíval a jezdíval k nám na statek. To je jasný, prosím…“

„Dobrá, dobrá, kamaráde. Já taky odjíždím… Každý máme před sebou jinou cestu a není známo, která nám bude určena. A teď dovol, abych se oblékl… Mou uniformu taky zabalíš… rezervní kalhoty, prostěradlo, pokrývky, polštáře…“

„Mám to sbalit do uzlu, prosím?“

„Ano, můj milý, nejspíš do uzlu… Kdo ví, co se nám může stát. No a teď půjdeš, příteli, a objednáš kočár…“

„Kočár, prosím?“

„Ano, příteli, kočár, pohodlný kočár na určitou dobu. Nemysli si nic tento, kamaráde…“

„A ráčíte jet daleko?“

„Nevím, chlapče zlatá, to ještě nevím. Taky peřinu přidej, třeba se bude hodit. Co myslíš, kamaráde? Spoléhám na tebe…“

„A to ráčíte odjet hned teď?“

„Ano, příteli, ano! Okolnosti mě nutí… tak je to, můj milý…“

„To známe, milostpane… V našem pluku se to přihodilo jednomu poručíkovi… Ten, prosím, ráčil unést jednomu statkáři…“

„Cože? Unést? Co to povídáš, kamaráde?“

„Ano, prosím! Unes jeho dceru a v sousední vsi se nechali oddat. Všecko bylo předem smluvený, prosím. Pak je pronásledovali. Ale vložil se do toho nebožtík kníže… a všecko se, prosím, urovnalo…“

„Že se nechali oddat? Hm… A jak to víš, chlapče zlatá?“

„Víme, jak to chodí, prosím! Lidi všecko roznesou. Známe to, milostpane… A kdo by někdy neuklouz? Ale něco vám povím, milostpane, když dovolíte, bez všelijakejch servítků. Já jsem jen prostej člověk. Když už na to přišlo, něco vám řeknu: máte nepřítele, silnýho protivníka, prosím…“

„Já vím, můj milý, a ty to taky víš… Zkrátka – spoléhám na tebe. Co mám udělat? Co mi poradíš?“

„Když už jste se, takříkajíc, rozhod pro tuhle cestu, milostpane, potřebujete leccos koupit – prostěradla, prosím, polštáře, jednu peřinu navíc, pro dva, pěknou pokrývku… Tuhle sousedka zdola není žádná hraběnka, ale má zachovalej liščí kožich. Můžete si ho prohlídnout a koupit, třeba hnedka se tam můžete jít podívat, prosím. Neměl byste se moc dlouho rozmejšlet, je pěknej, s atlasovou podšívkou, a kožich je kožich, prosím…“

„No dobrá, kamaráde, dobrá. Souhlasím a spoléhám na tebe. Dejme tomu, třeba i kožich, kamaráde… Ale jen rychle, rychle! Pospěš si, proboha! Třeba koupím i kožich! Brzy bude osm, pospěš si, chlapče! Zčerstva!“

Petruška odhodil nesvázaný uzel prádla, podušek, prostěradel, pokrývek a všelijakých krámů a střemhlav vyletěl z pokoje. Pan Goljadkin ještě jednou uchopil dopis, ale nebyl schopen ho znovu číst. Svou ubohou hlavu v dlaních, v úžasu se opřel o stěnu. Nedokázal už na nic myslet, nic dělat: nevěděl, co se s ním děje. Sotva zjistil, že čas ubíhá a po Petruškovi a kožichu nikde ani stopy, odhodlal se jít dolů sám. Otevřel dveře a zaslechl hluk, hovor, spor a všelijaké žvásty… Pár sousedek tam tlachalo, křičelo, mudrovalo a o čemsi se dohadovalo… už věděl, o čem. Pak se ozval Petruškův hlas a čísi kroky. „Panebože, svolají sem celé město!“ zaúpěl pan Goljadkin, zoufale zalomil rukama a vběhl zpět do svého bytu. Dorazil do pokoje, sklesl jako smyslů zbavený na pohovku a zabořil obličej do podušky. Asi minutu tak ležel, pak vyskočil, už nečekal na Petrušku, obul si galoše, nasadil si klobouk, oblékl plášť, popadl svou náprsní tašku a řítil se ze schodů. „Nic nepotřebuju, kamarade, všecko si zařídím sám. Tebe prozatím nepotřebuju, možná že se všecko urovná…“ zamumlal k Petruškovi, kterého potkal na schodech. Vyběhl na dvůr a na ulici: srdce se mu svíralo, prozatím se ještě nerozhodl… Co teď, co dělat, jak si má v tomhle choulostivém případu počínat…

„Panebože, co teď? Bylo tohle všecko nutné?“ vykřikoval nakonec zoufale a kličkoval nazdařbůh po ulici, „muselo se to stát? Nebýt toho, všecko by se urovnalo… naráz, jednou ranou, přesnou energickou tvrdou ranou… Dám za to hlavu, že by se to srovnalo! A dokonce vím, jak. Asi takhle: já bych tento… tak a tak… Odpusťte, vážený, budu mluvit přímo. Takhle se nejedná a samozvanec u nás nevyhraje… Samozvanec je ničemný člověk a nepřináší vlasti užitek. Chápete? Chápete to, vážený pane?! A tak bych mu to… Ale ne, a vůbec… takhle ne, takhle určitě ne… Proč já, hlupák, lžu? Jsem já to sebevrah! Ty sebevrahu… takhle ne… Vidíš, nemravo, takhle se to dnes dělá! Ale kam se poděju? Co si počnu? K čemu jsem dobrý? Jsi budižkničemu, Goljadkine… Co teď? Musím objednat kočár… Prý objednej kočár a přijeď sem… Když nebude mít kočár, promáčí si nožky… Kdo by si to pomyslel? Tohle je mi slečna! Milostivá, slušně vychovaná slečna… Tolik ji vychvalovali… Vyznamenala se, to se musí nechat… tak, tak! To všecko je důsledek špatné výchovy… Všechno jsem prohlédl a rozlouskl a vidím, že to je důsledek amorální výchovy. Měli ji odmalička řezat, ale to ne, oni ji cpali bonbony a všelijakými cukrlaty. A dědek samé ťuťuťu a tititi… ty moje malá, ty moje nejnejnej, vdám tě za hraběte! A dceruška se vybarvila a odkryla karty… Prý já s vámi nehraju! Měli ji od začátku držet doma, ale to ne, dali ji do penzionátu, k francouzské madam, emigrantce Falbalové, prý aby se tam lecčemu užitečnému přiučila, a pak to takhle dopadlo. Teď se pokochejte! Prý buďte v kočáru pod okny v tu a tu hodinu a zazpívejte mi po Španělsku nějakou tu dojemnou romanci. Čekám na vás, vím, že mě milujete… Utečeme spolu a budeme žít v prosté chýši. Ale to nejde, milostivá slečno. Když už na to přijde, zákon zakazuje odvážet poctivou nevinnou dívku z rodičovského domu bez souhlasu rodičů! A konečně, k čemu by to všecko bylo dobré? Jednoduše by si vzala, koho se patří, koho jí osud určil, a hotovo. Já jsem státní úředník a můžu kvůli tomu přijít o místo, můžou mě za to pohnat před soud, abyste věděla, jestli to nevíte. Ale tohle je práce té Němkyně, všecek ten zmatek pochází od té čarodějnice. Člověka zostudili, vymysleli na něj babskou pomluvu, báchorku na radu Andreje Filipoviče. Jinak proč by se do toho míchal Petruška? Co on s tím má společného? K čemu to ten dareba potřebuje? Ne, já nemohu, slečno, nemohu… Pro tentokrát mi odpusťte. To vy jste všeho příčina, ne ta Němkyně, vůbec ne ta čarodějnice, ale vy… Čarodějnice je hodná ženská, za nic nemůže, ale vy, slečno, vy jste to všecko spískala – tak je to! Člověk se topí, propadá se a nemá se čeho zachytit… jakápak svatba! A jak to všecko skončí? Jak se všecko urovná? Co bych za to dal, kdybych to věděl!“

Tak uvažoval náš zoufalý hrdina. Když se vzpamatoval, poznal, že stojí v Litějné. Bylo hrozné počasí: tálo, sněžilo a pršelo jako onehdy, kdy v hrozivé půlnoční hodině začaly všechny jeho strasti. Kdepak dneska někam cestovat, myslel si, když zpozoroval, jaké je počasí, to by byl úplný konec. Žádný _voyage_! Můj ty bože! Kdepak teď seženu kočár? Tamhle na rohu se, mně se zdá, něco černá. Podíváme se, prozkoumáme to… „Můj ty bože!“ lamentoval a zamířil ochablými, nejistými kroky tím směrem. Ne, už vím, co udělám. Pojedu tam, padnu mu k nohám a budu poníženě prosit. Tak a tak to je, Vaše Excelence, zachraňte mě, prokažte mi to dobrodiní. Věc se má následovně, jde o nezákonný čin. Neničte mě, ctím vás jako otce, neopusťte mě… Ochraňte mou čest, pověst, jméno… Spaste mě před tím zpustlíkem, zločincem… On je někdo jiný, Vaše Excelence, a já jsem taky jiný. On je sám pro sebe a já taky. Doopravdy, Vaše Excelence, věřte mi. Není možné, abych se mu podobal… Buďte té dobroty, smilujte se, poručte, ať toho nechá…. Nepodporujte ten podvod, tu svévolnou bezbožnou záměnu… to není dobrý příklad pro ostatní. Ctím vás jako vlastního otce a šlechetní starostliví nadřízení taková hnutí podporují… V tom je dokonce něco rytířského. Já vás považuju za šlechetného šéfa, ctím vás jako otce a svěřuji do vašich rukou svůj osud. Nebudu nic namítat, svěřuju se do vašich rukou a odcházím do pozadí… tak je to!

„Ty jsi drožkář, příteli?“

„Drožkář, prosím…“

„Potřebuju na večer kočár…“

„A ráčíte jet daleko?“

„Na tom nezáleží, kam pojedu, ale potřebuju kočár na celý večer…“

„Ráčíte za město?“

„Ano, příteli, možná i za město. Sám ještě nevím, a proto ti to nemůžu s jistotou říct. Abys věděl, třeba se všecko urovná… To známe, příteli…“

„To se ví, milostpane. Pánbůh dej, aby se to urovnalo.“

„Ano, příteli, díky, příteli. Kolik si řekneš?“

„Ráčíte jet hned teď?“

„Ano, hned teď, vlastně ne, počkáš na jednom místě… Nebude to dlouho trvat, příteli…“

„Když mě ráčíte najmout na celý večer, míň než šest rublů to nevyjde. V tomhle počasí to jinak, prosím, nejde…“

„No dobrá, kamaráde, dobrá. Já se ti odvděčím. A teď mě někam dovezeš, kamaráde…“

„Račte se posadit, prosím, já to jen tady trošinku upravím… Prosím, račte… Kam poroučíte jet?“

„K Izmajlovskému mostu, kamaráde.“

Drožkář se vyškrábal na kozlík a pobídl pár vyhublých herek, které násilím odtrhl od žlabu se senem. Ale zakrátko pan Goljadkin zatahal za šňůru, zastavil kočár a úpěnlivě žádal, aby vozka obrátil a nejel k Izmajlovskému mostu, nýbrž do jiné ulice. Drožkář vyhověl a za deset minut nově získaný kočár pana Goljadkina zastavil před domem, kde bydlela Jeho Excelence. Pan Goljadkin vystoupil, poprosil vozku, aby počkal, a sám vyběhl do prvního patra a zatáhl za šňůru zvonce; dveře se otevřely a náš hrdina se ocitl v předsíni Jeho Excelence; srdce se mu svíralo.

„Ráčí být Jeho Excelence doma?“ zeptal se lokaje, který mu přišel otevřít.

„Co je vám, prosím, libo?“ vyzvídal lokaj a obhlédl příchozího od hlavy až k patě.

„Víš, příteli… Jsem úředník Goljadkin, státní rada Goljadkin. Rád bych Jeho Excelenci něco vysvětlil…“

„Počkejte, prosím. Teď to není možné.“

„Nemohu čekat, příteli. Jde o naléhavou záležitost, jaká nestrpí odklad…“

„Kdo vás posílá? Nesete nějaké spisy?“

„Ne, příteli, rád bych projednal svou osobní záležitost… Ohlas mě, příteli, a já se ti odvděčím…“

„To nejde, prosím. Mám přikázáno nikoho nepřijímat. Jeho Excelence ráčí mít hosty. Přijďte, prosím, zítra ráno v deset…“

„Jen mě ohlas, můj milý. Bohužel nemohu čekat… A ty si to zodpovíš…“

„Jen běž a ohlas tady pána. Máš strach, že si prošoupeš holínky?“ domlouval prvnímu druhý lokaj, který se rozvaloval na truhle a doposud mlčel.

„Copak holínky! Mám nařízeno nikoho nepřijímat, abys věděl! Úředníky přijímá ráno.“

„Jen tady pána ohlas. Však ti jazyk neupadne.“

„To se ví, neupadne, prosím, ale… Mám nařízeno nikoho nepřijímat. Běžte dál.“

Pan Goljadkin vešel do prvního pokoje; na stole stály hodiny a ukazovaly půl deváté. Srdce se mu rozbušilo. Užuž se chtěl vrátit, ale vtom dlouhán lokaj na prahu sousedního pokoje hlasitě ohlásil jeho jméno. Ten má měchy, a ne plíce, pomyslel si s nevýslovnou úzkostí náš hrdina. Kdyby řekl, tak a tak to je, jistý Goljadkin poslušně a pokorně prosí o rozmluvu, hodlá něco vysvětlit… a tak dále… račte být tak laskav a přijměte ho… Ale teď je všecko pokaženo, všechno je v prachu… Ostatně… nevadí… Na úvahy nebyl čas. Lokaj se vrátil a s pobídkou „račte“ ho uvedl do pracovny.

Když náš hrdina vstoupil, měl dojem, že oslepl, protože pranic neviděl. Jako by mimochodem se mu před očima mihlo několik postav… To jsou hosti, blesklo mu hlavou. Konečně zřetelně rozeznal hvězdu na černém fraku Jeho Excelence, pak sjel pohledem k černému fraku a nakonec rozeznal vše ostatní…

„Tak co?“ ozval se nad ním známý hlas.

„Titulární rada Goljadkin, Vaše Excelence.“

„No a?“

„Rád bych vám něco vysvětlil…“

„Cože? Jakže?“

„Prostě tak a tak to je, rád bych vám vysvětlil, Vaše Excelence…“

„Ale co to… kdo jste?“

„Go-go-go-goljadkin, Vaše Excelence, titulární rada.“

„No a co potřebujete?“

„Tak a tak to je, Vaše Excelence… Ctím vás jako vlastního otce… Já už s tím vším nechci mít nic společného, ale zachraňte mě před nepřítelem… ano, prosím!“

„A oč jde?“

„To je známá věc…“

„Jaká známá věc?“

Pan Goljadkin se odmlčel a brada se mu roztřásla… „Nuže…“

„Domníval jsem se, Vaše Excelence, že je v tom cosi rytířského…. Svého nadřízeného ctím jako otce… tak a tak to je, zachraňte mě… ú-ú-úpěnlivě vás p-p-prosím… a nadřízení by m-měli taková hnutí p-p-p-podporovat…“

Jeho Excelence se odvrátila. Náš hrdina několik vteřin neviděl nic. V prsou cítil tlak a lapal po dechu. Nevěděl, kde je. Styděl se a zároveň mu bylo smutno. Bůhví, co se dělo potom… Když se vzpamatoval, povšiml si, že Jeho Excelence hovoří se svými hosty a o čemsi ostře, prudce debatuje. Jednoho z hostů poznal. Byl to Andrej Filipovič. Druhého nepoznával, ale uvědomoval si, že je to taky známá osobnost – byl to muž vysoké mohutné postavy, v letech, s hustým obočím, licousy a pronikavým strohým pohledem. Na krku měl řád a v ústech doutník. Neznámý kouřil a s doutníkem v ústech pokyvoval významně hlavou a chvílemi se ohlížel po našem hrdinovi. Tomu začalo být všelijak: stočil pohled jinam a zahlédl dalšího podivného hosta. Ve dveřích, které dosud považoval za zrcadlo, stál jako nedávno on, víte kdo, známý blízký přítel pana Goljadkina. Předtím se zdržoval v sousedním nevelkém pokojíku a cosi spěšně psal; teď zřejmě nastala vhodná chvíle, a tak se objevil se spisy pod paží, přistoupil k Jeho Excelenci a krytý zády Andreje Filipoviče a částečně i neznámého kuřáka doutníku se obratně vmísil do hovoru a očekával, že na sebe strhne pozornost. Podle všeho ho debata silně zaujala, protože zdvořile naslouchal, přikyvoval, vrtěl se, usmíval a co chvíli prosebně vzhlédl k jeho Excelenci, jako by ji žádal, aby mu dovolila přijít s troškou do mlýna. Prevít! pomyslel si náš pan Goljadkin a bezděčně postoupil o krok vpřed. V tom okamžiku se generál otočil a nerozhodně k němu zamířil.

„No dobrá, dobrá. Běžte spánembohem. Přezkoumám tu vaši záležitost a teď nás, prosím, opusťte… Moji sluhové vás doprovodí…“ a vyměnil si pohled s neznámým kníratým chlapíkem. Ten přikývl na znamení souhlasu.

Panu Goljadkinovi bylo jasné, že tady nepochopili účel jeho návštěvy a nepřijali ho tak, jak by se patřilo. Ať je to jak chce, uvažoval, potřebuju to Jeho Excelenci vysvětlit. V rozpacích sklopil hlavu a ke svému ohromení rozeznal na hodnostářových holínkách bílou skvrnu. Že by to byla prasklina? Ale vzápětí zjistil, že holínky nepraskly, ale že se tak silně blýskají – byly lakové a pečlivě naleštěné. Tomu se říká přísvit, usoudil, zejména se ten název používá v malířství; jinde tomu říkají… Vzhlédl a poznal, že je načase, aby se vyjádřil, protože jinak to mohlo špatně skončit… Pokročil dopředu.

„Tak a tak to je, Vaše Excelence…“ začal, „ale samozvanec v naší době nevyhrává.“

Generál neodpověděl, ale prudce zatáhl za šňůru zvonku. Náš hrdina postoupil o další krok.

„Je to bezcharakterní a amorální typ, Vaše Excelence,“ vypravil ze sebe; připadal si jako pominutý, trnul strachy, ale přesto odvážně a odhodlaně ukazoval na svého nehodného blížence, který se ometal kolem Jeho Excelence, „tak a tak to je, narážím na jistou osobu.“

Vypuklo všeobecné pozdvižení. Andrej Filipovič a neznámý pokývali hlavami. Jeho Excelence netrpělivě, ze všech sil tahala za šňůru zvonku a dovolávala se svých sluhů. Vtom vystoupil vpřed druhý pan Goljadkin.

„Vaše Excelence,“ řekl, „poníženě žádám o dovolení, abych směl mluvit.“ V jeho hlase zazněl rozhodný tón. Všecko dokazovalo, že se cítí být v právu.

„Když dovolíte,“ začal znovu a svou horlivostí předstihl odpověď Jeho Excelence, „smím se vás zeptat,“ a obrátil se k našemu hrdinovi, „v čí přítomnosti se takhle vyjadřujete? Před kým stojíte a v čí pracovně se nacházíte?“ Rozrušením zčervenal, planul hněvem a rozhořčením a dokonce mu vyhrkly slzy.

„Pan a paní Bassavrjukovi!“ zahřměl lokaj, který se vynořil na prahu pracovny. Vážená šlechtická rodina původem z Maloruska, napadlo našeho pana Goljadkina a vtom ucítil, že čísi ruka ho kamsi přátelsky postrkuje, a pak se přidala druhá ruka. Zrádný blíženec cupital vpředu a ukazoval cestu: náš hrdina tušil, že ho postrkují ke dveřím. Zrovna tak jako u Olsufije Ivanoviče, usoudil v duchu: než se nadál, ocitl se v předsíni. Ohlédl se a uviděl dva lokaje Jeho Excelence a svého blížence.

„Plášť! Plášť mého nejlepšího přítele!“ zašveholil ten ničema, vytrhl sluhovi z rukou plášť a z legrace ho přehodil našemu panu Goljadkinovi přes hlavu. Zatímco se náš hrdina vymotával z pláště, zřetelně slyšel smích obou lokajů. Nedbal na ně, nic nevnímal, vyšel z předsíně a brzy už stál na osvětleném schodišti. Druhý pan Goljadkin – za ním.

„Sbohem, Vaše Excelence!“ křikl za naším hrdinou.

„Mizero!“ zasykl oslovený, zlostí celý bez sebe.

„Ať jsem třeba mizera…“

„Zpustlíku!“

„Ať jsem třeba zpustlík,“ opáčil jeho nehodný nepřítel a podle svého podlého zvyku na něj shlížel ze schodiště, díval se mu přímo do očí a ani nehnul brvou, jako by ho vyzýval, aby pokračoval. Náš hrdina si vztekle odplivl a vyběhl před dům: byl natolik zdeptaný, že si vůbec nepamatoval, kdo a jak ho usadil do kočáru. Když se vzpamatoval, poznal, že ho vezou po Fontánce. Tak tedy k Izmajlovskému mostu? svitlo mu hlavou. Byl by rád pokračoval ve svých úvahách a bylo to cosi nevýslovně hrozného, že se to ani nedalo vysvětlit, ale nešlo to, nebyl schopen… Nevadí, usoudil v duchu a zamířil k Izmajlovskému mostu.
