---
title: '9'
contentType: prose
---

  

Podle všeho se celý svět, dokonce i sama příroda, proti němu spikly. Ale ještě se držel na nohou a nebyl poražen, to jasně cítil. Byl připraven bojovat. Zamnul si ruce tak významně a důkladně, že už jen z jeho výrazu se dalo vyčíst, že neustoupí. Ostatně nebezpečí číhalo blízko, hned za rohem, a náš pan Goljadkin si to dobře uvědomoval, ale nevěděl, jak mu čelit. Na okamžik se mu mihla hlavou myšlenka, zda by se neměl tvářit jakoby nic a nade vším mávnout rukou, prostě ustoupit… Co by se stalo? Vůbec nic. Budu stát stranou, jako bych to nebyl já, přemítal, a nechám všemu volný průběh; jednoduše to nejsem já a basta, a on si taky půjde svou cestou a třeba ustoupí. Vyřádí se, lotr, bude se ošívat a nakonec couvne. Tak je to! Zvítězím tak, že se poddám. Kde je nebezpečí? Jaképak nebezpečí! Jen ať mi je někdo ukáže! Taková prkotina… Vtom se zarazil a slova mu uvízla na jazyku: dokonce se za tu myšlenku pokáral, vyčetl si, že je sketa, zbabělec, ale tím ničemu nepomohl. Cítil, že by se měl okamžitě nějak rozhodnout, dokonce si byl jistý, že by dal nevímco za to, kdyby mu někdo poradil, co má udělat. No ano, jak to má uhodnout? Ostatně, na hádání nezbyl čas. Pro každý případ, aby neztrácel ani chvilku, najal si drožku a hnal se domů. Tak co, jak se cítíš? ptal se sám sebe v duchu. Jak se ráčíte cítit, Jakove Petroviči? Co uděláte? Co teď, v tuhle chvíli, uděláš, ty kujóne, ty holomku? Dospěl jsi ke konci a teď fňukáš! Tak se popichoval, zatímco se vytřásal v drožkářově kodrcavé bryčce. Popichovat se, jitřit vlastní rány mu v té chvíli působilo nesmírné potěšení, ba přímo rozkoš. Kdyby se kupříkladu teď, rozvažoval, objevil nějaký kouzelník, nebo kdyby mi oficiálně navrhli: „Věnuj nám palec pravé ruky, Goljadkine, a jsme vyrovnáni: druhý Goljadkin zmizí a ty budeš šťastný, jenomže bez palce“, dal bych si ten palec uříznout, ano, ani bych nemrkl. „Aby to čert vzal!“ vykřikl nakonec zoufalý titulární rada, „proč tohle všecko? Měl jsem tohle zapotřebí? A právě takovéhle patálie! Jako by nemohlo být něco jiného… Zpočátku šlo všecko jako po másle, všichni byli spokojení a šťastní a najednou – tumáš! Bylo to zapotřebí? Ale řečmi se nic nespraví. Je nutné jednat.“

A tak, rozhodnutý jednat, vešel do svého bytu, pohotově popadl dýmku, z plných plic zabafal, až se na všecky strany rozlétly chuchvalce kouře, a krajně rozrušeně pobíhal sem a tam po pokoji. Petruška mezitím prostíral. Konečně se pan Goljadkin definitivně rozhodl, odhodil dýmku, navlékl si plášť, oznámil, že nebude obědvat doma, a vyběhl z bytu. Udýchaný Petruška ho dohonil na schodech a držel v rukách pánův zapomenutý klobouk. Pan Goljadkin uchopil klobouk, a aby se v Petruškových očích trochu ospravedlnil, aby si Petruška nepomyslel něco jako – že jde o tak závažnou věc, až pán zapomněl klobouk a podobně –, ale Petruška se na něj ani nepodíval a hned se ztratil. Náš hrdina si bez dalšího vysvětlování narazil klobouk, seběhl po schodech a ustavičně si opakoval, že to všecko možná spěje k lepšímu a že všecko se nějak urovná, když cítil, jak mu běhají mravenci po zádech. Vyšel na ulici, najal si drožkáře a uháněl k Andreji Filipoviči. A vůbec, nebylo by lepší odložit to na zítra? napadlo ho, zatímco se chystal zatáhnout za šňůru zvonku u dveří bytu Andreje Filipoviče, a co tak zvláštního mu povím? Na celé té věci není nic zvláštního. Celá ta záležitost nestojí ani za řeč, je to prkotina, ano, ano, totiž skoro prkotina… A všecko kolem jakby­smet… Zatahal za šňůru zvonku, ten se rozezněl a uvnitř se ozvaly čísi kroky… Náš pan Goljadkin se proklínal za svou ukvapenost a troufalost. Vybavil si nedávné nepříjemnosti, na něž málem vinou všech dalších událostí zapomněl, na střet s Andrejem Filipovičem. Ale na útěk už bylo pozdě: dveře se otevřely. Naštěstí se dozvěděl, že Andrej Filipovič se doposud nevrátil z úřadu a že neobědvá doma. Vím, kde obědvá, u Izmajlovského mostu, blesklo našemu hrdinovi hlavou a zaradoval se. Na sluhovu otázku, co má vyřídit, odtušil: „Dobrá, příteli, přijdu později,“ a skoro rozjařeně seběhl po schodišti. Vyšel na ulici a rozhodl se, že propustí drožku a vyrovná se s drožkářem. Když drožkář požádal o přídavek – prý čekal jsem hodnou chvíli, milostpane, a nelitoval jsem pro vaši milost svýho klusáka –, vyplatil mu ochotně, co požadoval, navíc přidal pětník a sám se vydal pěšky.

Je to taková věc, mudroval, že to tak nemůžu nechat; ale když to vezmeme rozumně, proč bych se vlastně staral? Proč, ptám se? Proč bych se trápil, soužil, zneklidňoval a ničil se? Za prvé – co se stalo, stalo se… Uvažujme asi takhle: objeví se člověk s postačujícím doporučením, prý schopný úředník, chová se jaksepatří, ale je chudý jako kostelní myš a zakusil různé nepříjemnosti a všelijaké potyčky – no dobrá, vždyť chudoba cti netratí, to se mě netýká. No vážně, co je to za nesmysl? Dobrá, stalo se, sama příroda to zařídila tak, že jeden se podobá druhému jako vejce vejci, je jeho učiněná kopie, ale proto by ho neměli přijmout do oddělení?! Jestliže to zavinil sám osud, slepá štěstěna, měli by s ním snad zamávat jako s onucí a zabránit mu, aby sloužil? Kde by potom byla spravedlnost? Je to chudák, ztracený, vystrašený, až srdce bolí, a soucit nás nutí, abychom si ho povšimli! Hm, to by byli náramní nadřízení, kdyby takhle uvažovali jako já, hlava zabedněná! Mám já to hlavu! Stačila by pro deset hlupáků! Ne, ne… dobře udělali, a díky, že pomohli chudáku a nuzákovi!… Dejme tomu, že jsme blíženci, že jsme se tak narodili, bratři – blíženci a nic víc. Tak je to! No a? Co z toho? Nic! Je možné poučit všecky úředníky…. A když přijde do našeho úřadu někdo cizí, neshledá na tom nic nepřístojného a urážlivého. Dokonce to má v sobě něco chvályhodného: může nás napadnout, že to byl boží úmysl, stvořit dva, k nerozeznání podobné, a šlechetní nadřízení pochopili a vzali dvojčata do služby. Samozřejmě, pokračoval pan Goljadkin ve své samomluvě poněkud tišeji, samozřejmě lepší by bylo, kdyby se tohle všecko nestalo, kdyby nebyl žádný boží úmysl, žádní blíženci ani nic chvályhodného… Aby to čert vzal! K čemu je to dobré? Kdo tohle potřeboval? Nemohlo to trochu počkat? Můj ty bože! Už to mám: tuhle kaši zavařili čerti! Vždyť on má nemožnou povahu, hraje si, falšuje – je to svině, otáčí se jako korouhvička, pochlebník a patolízal, Goljadkin jeden! Ještě může leccos napáchat a moje pověst utrpí. Mizera… Teď abych ho hlídal a pečoval o něj! To je trest! Ale proč? Mám já to zapotřebí? Když je sketa, prosím, zato já jsem slušný člověk. Ať každý z nás zůstane takový, jaký je. Řeknou, tenhle Goljadkin je sketa, na toho nedbejte a nepleťte si ho s druhým – tamten je poctivý člověk, ušlechtilý, mírný, smířlivý, je na něj spolehnutí a zaslouží si, aby ho povýšili: tak je to! No dobrá, ale… Co když… tento… se spletou? Od něj se dá čekat všelicos! Ach, můj ty bože! Vymění člověka za sketu… jako onuci a neuváží, že člověk není onuce! Můj ty bože! Takové neštěstí!

Tak uvažoval, naříkal a upaloval, jako by mu za patami hořelo. Vzpamatoval se až na Něvské a jen proto, že se srazil s neznámým chodcem, až jiskry odletovaly. Hlavu sklopenou, zabručel cosi na omluvu, a teprve když neznámý zahučel něco nepříliš lichotivého a vzdálil se, náš hrdina zvedl hlavu, aby zjistil, kde je. Poznal, že stojí před restaurací, kde se zastavil předtím, než odjel k Olsufiji Ivanoviči na oběd, a cítil, že mu kručí v žaludku. Vzpomněl si, že neobědval a žádný oběd pro zvané ho nečeká; aby neztrácel drahocenný čas, vyběhl po schodech do restaurace, aby něco narychlo zhltl a dlouho se nezdržel. Třebaže restaurace byla drahá, tentokrát ho tahle nicotná okolnost nezarazila, ostatně teď neměl kdy obírat se podobnými malichernostmi. V jasně osvětlené místnosti u bufetu, kde se vršilo vše, co solidní lidé potřebují k občerstvení, se tísnil houf hostů. Bufetář sotva stačil nalévat, podávat, přijímat peníze a vracet drobné. Pan Goljadkin čekal, až na něj dojde řada, a pak skromně ukázal na pirožek plněný rybím masem. Poodešel do kouta a obrácen zády k ostatním se do pirožku s chutí zakousl. Nakonec se vrátil k pultu, postavil na stůl talířek, a protože znal cenu, vytáhl stříbrný desetník a položil ho na pult. Přitom lovil pohledem bufetáře, aby mu dal najevo, že zaplatil.

„Rubl deset,“ procedil bufetář.

Pan Goljadkin se náramně podivil.

„To říkáte mně? Já… já jsem si vzal jen jeden pirožek.“

„Měl jste jich jedenáct,“ namítl přesvědčivě bufetář.

„Vy… jak se zdá… jste se zmýlil… Opravdu, vzal jsem si jen jeden pirožek.“

„Já to počítal: měl jste jich jedenáct. Když jste je snědl, musíte zaplatit: u nás se nic zadarmo nedává.“

Pan Goljadkin byl ohromený. Co je to za čarodějnické kejkle? pomyslel si. Zatím bufetář čekal a okolní hosté se shlukli kolem. Pan Goljadkin už sáhl do kapsy pro rubl, aby neprodleně zaplatil a neměl z toho žádnou polízanici. Když jedenáct, tak jedenáct, uvažoval a zrudl jako rak. Co na tom, ze někdo snědl jedenáct pirožků? Měl hlad, a tak si popřál - ať mu slouží! Na tom není nic k smíchu a není se co divit… Naráz jako by ho něco bodlo; vzhlédl, a vtom se celá záhada vyjasnila, všecky ty čarodějnické kejkle, všechny jeho potíže se vysvětlily… Ve dveřích sousední místnosti, které náš hrdina pokládal za zrcadlo, skoro za bufetářovými zády a tváří v tvář panu Goljadkinovi kdosi stál – byl to pan Goljadkin, ne hrdina našeho příběhu, ale ten druhý pan Goljadkin. Měl očividně výbornou náladu. Usmíval se na pana Goljadkina prvního, kýval na něj, spiklenecky na něj pomrkával, přešlapoval a díval se tak, jako by chtěl říct: Kdyby něco, vběhnu do sousední místnosti a pak dejme tomu zadním vchodem ven a tradá! Veškeré pronásledování bude marné. V rukách držel poslední kousek desátého pirožku, před očima pana Goljadkina prvního ho spolkl a spokojeně zamlaskal. Pacholek jeden! projelo hlavou našemu hrdinovi a vzplanul. Vydával se za mě a nebylo mu hanba před lidmi! Viděl ho někdo? Zdá se, že si ho nikdo nevšiml… Pan Goljadkin hodil na stůl stříbrňák, jako by ho pálil v ruce, nedbal drzého vítězoslavného bufetářova úsměvu, který vyjadřoval převahu, na nic se neohlížel, prodral se houfem a vyběhl ven. Ještě zaplaťbůh za to, že definitivně člověka nezkompromitoval! uvažoval. Díky tomu darebákovi i osudu za to, že se všecko urovnalo. Jenom bufetář byl ke mně hrubý, ale co naplat, byl v právu. Měl dostat rubl deset. Prý bez peněz u nás nikomu nic nedají… Ale mohl být o něco zdvořilejší, otrapa jeden!

Tohle všecko si v duchu říkal, když sbíhal ze schodů. Na posledním schodu se zastavil jako uhranutý a zrudl tak, až mu vhrkly do očí slzy. Tak stál, zasažený urážkou vlastní důstojnosti, pak energicky přidupl, jedním skokem vyrazil na ulici a bez dechu, nedbaje na únavu, uháněl k domovu, do Šestikrámské ulice. Navzdory svému zvyku chodit podomácku se doma ani nesvlékl, nesáhl po dýmce, těžce dopadl na pohovku, přitáhl si kalamář, uchopil pero, vytáhl dopisní papír a rozčileně, rozechvělou rukou začal psát následující řádky:

„Vážený pane Jakove Petroviči!

Nechopil bych se pera, ale existují okolnosti, které mě k tomu donutily, a zejména Vy osobně. Věřte, že mě vede k tomuto podrobnějšímu vysvětlení pouhá nutnost, a tudíž Vás prosím, abyste si mé počínání nevykládal jako úmysl Vás urazit, nýbrž jako nutný důsledek okolností, jež nás oba spojují.“

Mně se zdá, že je to slušné, zdvořilé a vhodné, i když to má určitou váhu a důraz, myslel si. Podle mého by se neměl proč urazit. A navíc, jsem v právu, usoudil, když si přečetl, co napsal.

„Vaše nečekané podivné objevení za bouřlivé noci po hrubém a nepřístojném útoku mých nepřátel, které z pohrdání k nim nezmiňuji, se stalo zárodkem všech našich současných nedorozumění. Vaše tvrdošíjné přání dosáhnout svého a násilně se vetřít do okruhu mého bytí i všech mých vztahů v praktickém životě překračují meze pouhé zdvořilosti a společenského styku. Podle mého nemá smysl zde připomínat, jak jste se, vážený pane, zmocnil mého spisu a zneužil jste mého dobrého jména, abyste si získal nezaslouženou přízeň nadřízených. Nemá smysl zde připomínat, že jste se záměrně a urážlivě v daném případě vyhýbal nezbytnému vysvětlení. A konečně, pro úplnost podotýkám, že ponechávám stranou Vaše podivné, takříkajíc nepochopitelné jednání v restauraci. Jsem dalek toho, abych litoval zbytečné ztráty jednoho stříbrňáku, ale jsem nucen vyjádřit svoje rozhořčení nad Vaším zjevným pokusem pošpinit mou čest a navíc v přítomnosti několika osob, sice neznámých, ale patřících k lepší společnosti…“

Nezacházím příliš daleko? napadlo ho. Není to trochu moc? Nevyznívá to příliš urážlivě? Například zmínka o lepší společnosti… Ale nevadí! Je zapotřebí dokázat mu, že mám charakter. Ostatně, na konci mu můžu trochu zalichotit a podkouřit mu, abych zmírnil celkový tón. A pak uvidíme.

„Neobtěžoval bych Vás svým listem, vážený pane, kdy bych nebyl pevně přesvědčen, že ušlechtilost a upřímnost Vašich citů a Váš přímý charakter Vám napoví způsob, jak napravit všecky minulé chyby a znovu obnovit naše přátelství.

Plně doufám, ba dokonce jsem si jist, že nebudete považovat můj dopis za urážlivý a zároveň mi neodmítnete prostřednictvím mého sluhy písemné vysvětlení.

Očekávám Vaše vysvětlení, vážený pane, a mám tu čest být Vaším pokorným služebníkem.

J. Goljadkin“

No a hotovo. Výborně, dospělo to až k dopisování. Ale kdo za to může? On sám: nutí mě, abych od něho vyžadoval písemné důkazy. A já jsem v právu…

Naposledy si přečetl dopis, složil ho, zapečetil a zavolal Petrušku. Ten se podle svého zvyku objevil bůhvíproč nasupený a s ospalým výrazem.

„Podívej, kamaráde… Vezmeš tohle psaní… rozumíš?“

Petruška mlčel.

„Vezmeš tohle psaní a doneseš je do úřadu. Tam vyhledáš gubernského tajemníka Vachramejeva, dnes má službu. Rozumíš?“

„Rozumím.“

„Rozumím, rozumím! Měl bys říct: rozumím, prosím. Vyvoláš úředníka Vachramejeva a řekneš mu, že tak a tak to je, můj pán se vám klaní a uctivě vás žádá, abyste podle adresáře našeho úřadu laskavě zjistil, kde bydlí titulární rada Goljadkin.“

Petruška mlčel a našemu hrdinovi se zdálo, že se pousmál.

„No tak se tedy zeptáš a vypátráš, kde bydlí ten nový úředník Goljadkin.“

„Rozkaz.“

„Pak na příslušné adrese odevzdáš tenhle dopis, rozumíš?“

„Rozumím.“

„Kdyby tam… na té adrese… ten pán, komu odevzdáš dopis, pan Goljadkin… Co se směješ, moulo?“

„Co bych se, prosím, smál? Já se, prosím, nesměju. Našinci není do smíchu.“

„Tak tedy… kdyby se dotyčný vyptával, jak se má tvůj pán, jak a co… Zkrátka když se bude ptát, tak mlč a odpověz, můj pán se má dobře a žádá od vás písemnou odpověď. Rozumíš?“

„Rozumím, prosím.“

„Tak tedy řekni, můj pán se má dobře a těší se dobrému zdraví, zrovna se chystá na návštěvu… Ale žádá písemnou odpověď. Rozumíš?“

„Rozumím, prosím.“

„Tak a teď běž.“

Mám já s tím polenem trápení! Směje se a basta. Čemu se směje? A vůbec, dostal jsem se do pěkné bryndy… Ale třeba se to všecko ještě obrátí k lepšímu… Ten podfukář se dobré dvě hodiny bude někde courat, ještě se ztratí. Člověk ho nemůže nikam poslat. Dostal jsem se do pěkné bryndy…

Náš hrdina těžce prožíval svoje neštěstí a rozhodl se pro pasivní roli – dvě hodiny čekat na Petrušku. Asi hodinu přecházel po pokoji, kouřil, pak odložil dýmku, zahloubal se do jakési knížky, potom ulehl na pohovku, znovu sáhl po dýmce a nakonec začal pobíhat po pokoji. Chtěl si cosi ujasnit, ale nebyl s to klidně uvažovat. Konečně se jeho pasivita vystupňovala na nejvyšší míru a rozhodl se k jistému kroku. Petruška přijde tak za hodinu, přemýšlel, můžu dát klíč domovníkovi a mezitím… provedu průzkum na vlastní pěst. Neztrácel čas, popadl klobouk, vyšel z pokoje, zamkl byt na klíč, zaskočil k domovníkovi, vsunul mu do ruky klíč a současně desetník – byl teď nezvykle štědrý – a vypravil se, kam bylo zapotřebí. Šel pěšky nejprve k Izmajlovskému mostu. Tak uběhla asi půlhodinka. Když dosáhl cíle své cesty, vešel přímo do dvora známého domu a vzhlédl k oknům bytu státního rady Berendějeva. Až na tři okna zastřená červenými závěsy ostatní byla tmavá. Olsuf Ivanovič dnes nejspíš nemá hosty, napadlo ho, pravděpodobně sedí doma sám. Chvíli postával na dvoře a nakonec se rozhodl. Ale provést zamýšlený krok mu zřejmě nebylo souzeno. Rozmyslel si to, mávl rukou a vrátil se na ulici. Ne, sem jsem neměl chodit, co si tady počnu? Raději tento… provedu průzkum na vlastní pěst. Po takovém rozhodnutí se vydal do úřadu. Neměl to zrovna blízko, a navíc všude bylo hrozné bláto a padaly chomáče mokrého sněhu. Ale pro našeho hrdinu v tu chvíli, jak se zdálo, neexistovaly žádné překážky. Sice pořádně zmokl a zablátil se, ale „to patřilo k věci a cíle bylo dosaženo“. A skutečně, už se blížil k cíli. V dálce před ním se začernala temná masivní obrovská budova. Stůj, zarazil se, kam to vlastně jdeš a co tam budeš dělat? Dejme tomu dozvíš se, kde on bydlí. Ale mezitím už Petruška určitě přinesl odpověď. Takhle jenom ztrácím drahocenný čas. Nevadí, můžu ještě všecko napravit. Vážně, neměl bych zajít k Vachramejevovi sám? Ale ne! Až pak… Ach jo, neměl jsem vůbec chodit ven. Ne, už mám takovou náturu: ať je to zapotřebí nebo ne, věčně se snažím předbíhat události… Hm… Kolik je hodin? Už bude nejspíš devět. Co když se Petruška vrátí a nenajde mě doma? Udělal jsem náramnou hloupost, že jsem chodil ven… Namouduši, hloupost!

Po tom upřímném doznání náš hrdina běžel zpátky do Šestikrámské. Doběhl tam unavený, vyčerpaný. Už od domovníka se dozvěděl, že Petrušku ani nenapadlo, aby se vrátil. Já to tušil, pomyslel si. A zatím už je devět. Prevít jeden – někde se opíjí! Kristapána! To je dneska den! Jsem já to nešťastník! Tak uvažoval a v duchu naříkal, mezitímco odemkl byt, rozsvítil, svlékl se, vykouřil dýmku a vyčerpaný, unavený, celý rozlámaný a hladový ulehl na pohovku a čekal na Petrušku. Svíce matně hořela, na stěnách se míhaly záblesky… Zamyšleně je pozoroval a konečně usnul jako zabitý.

Probudil se pozdě. Svíce skoro dohořela, čadila a skomírala. Vyskočil, otřepal se a na všecko, úplně na všecko se rozpomněl. Za přepážkou se ozývalo Petruškovo hlasité chrápání. Vrhl se k oknu – všude bylo ticho: město jako by vymřelo, spalo. To znamená, že jsou dvě nebo tři hodiny v noci. A taky že ano: za přepážkou hodiny odbily dvě. Vyběhl za přepážku.

Po dlouhém úsilí jakžtakž vzbudil Petrušku a přiměl ho, aby se posadil na posteli. Mezitím svíce zcela dohořela. Asi deset minut trvalo, než našel jinou svíčku a zapálil ji. Mezitím Petruška znovu usnul. „Ty holomku, mizero!“ procedil pan Goljadkin a znovu jím zatřásl. „Vstávej, probudíš se už konečně?“ Po půlhodinové námaze se mu nakonec podařilo sluhu zburcovat a vytáhl ho z kouta za přepážkou. Teprve teď poznal, že Petruška je, jak se říká, namol a sotva se drží na nohou.

„Ty lenochu, ty lupiči! Tys mě dobil! Panebože, kam jsi zašantročil moje psaní? Kristepane, kam se jen… A proč jsem to vlastně psal? Měl jsem to snad zapotřebí? To je ta moje domýšlivost! A tak jsem do toho já, hlupák, vletěl! Kam jsi dal moje psaní, lupiči? Komu jsi je odevzdal?“ A zoufale zalomil rukama. „Poslyš, Petře… Poslouchej mě…“

„Poslouchám…“

„Kam jsi šel? Odpověz!“

„Kam? K dobrejm lidem… A co má bejt?“

„Můj ty bože! Kam jsi šel nejdřív? Byl jsi v úřadě? Petře, nejsi náhodou opilý?“

„Já a opilej? Ať se do země propadnu, jestli jsem jen t-t-trošku tento…“

„Ne, nevadí, že jsi opilý… Jenom se tak ptám… To je dobře, že jsi pil. Nevadí, Petrušo… Třeba jsi to jen pozapomněl a teď si vzpomeneš. Vzpomeň si, byl jsi u Vachramejeva?… Byl nebo nebyl?“

„Nebyl a žádnej takovej úředník není. Ať se třeba na místě…“

„Ne, ne, Petře! Ne, Petrušo, já jen tak. Vidíš přece, já jen tak… Co na tom? Venku je zima, sychravo, a tak sis trochu přihnul, nevadí… Já se nezlobím. Sám jsem dnes pil… Přiznej se, vzpomeň si, kamaráde: byl jsi u úředníka Vachramejeva?“

„Jak by ne, byl, namouduši, ať se na místě…“

„No dobrá, Petrušo. Vidíš, nezlobím se na tebe… No tak, no…“ Náš hrdina poklepal svému sluhovi na rameno a usmál se, aby si ho udobřil: „Prostě sis čichnul ke špuntu, viď, ty pacholku, ty chytrolíne… asi tak za desetník? Nevadí: vidíš, já se nezlobím… Ne, kamaráde, nezlobím se…“

„Já nejsem žádnej pacholek, prosím… Jenom jsem zašel k dobrejm lidem, ale žádnej pacholek nejsem a nikdy jsem nebyl!“

„To se ví, že ne, Petrušo! Já tě nehubuju… Nemyslím to zle… Když se o někom řekne, že je chytrolín, že si nedá do ničeho foukat a nikdo ho neoblafne – vždyť to je pochvala! Leckomu to zalichotí… Ale nevadí… Pověz mi, Petrušo, upřímně jako příteli… a nic nezatajuj… Byl jsi u úředníka Vachramejeva? Dal ti adresu?“

„Dal. Náramnej člověk! Povídal, tvůj pán je ohromnej dobrák, báječnej chlapík, řekni, že ho pozdravuju, poděkuj mu a řekni, že ho mám rád a moc si ho vážím! A protože je tvůj pán báječnej chlapík, povídá, ty seš taky báječnej, Petrušo… tak je to…“

„Můj ty bože! Adresu, dal ti adresu, ty Jidáši?“ Poslední slova pan Goljadkin skoro zašeptal.

„Dal… dal.“

„Ano? No a kde bydlí úředník Goljadkin, titulární rada?“

„V Šestikrámský, povídá… Když přijdeš do Šestikrámský, dej se vpravo po schodech a tam ve třetím patře… bydlí pan Goljadkin.“

„Podfukáři!“ vykřikl náš hrdina, který už ztratil trpělivost, „lupiči! Vždyť to jsem já, to mluvíš o mně. Ale existuje ještě druhý Goljadkin, a o tom mluvím, ty podfukáři!“

„Jak si přejete! Co já! Jak si přejete.“

„A co psaní?“

„Jaký psaní? Žádný psaní jsem neviděl, žádný psaní nebylo.“

„Kam jsi ho zašantročil, rošťáku?!“

„Odevzdal jsem ho, prosím. Pozdravuj svýho pána, povídal mi, tvůj pán je báječnej člověk. Pozdravuj ho…“

„A kdo to říkal? Goljadkin?“

Petruška se odmlčel a pak roztáhl v úsměvu pusu od ucha k uchu a pohlédl svému pánovi do očí.

„Víš, ty holomku,“ a pan Goljadkin vzteky sotva popadal dech, „cos mi udělal? Ty jsi mě odrovnal, ničemo! Dočista jsi mě odrovnal, dobil, ty Jidáši!“

„Jak si přejete… Co já s tím mám společnýho?“ namítl rozhodným tónem Petruška a zacouval za přepážku.

„Jedeš sem, ty lotře!“

„Nepudu a nepudu. Co já s tím mám společnýho? Pudu k dobrejm lidem… co žijou poctivě, neznaj faleš a nejsou dvojaký!“

Panu Goljadkinovi ztuhly ruce i nohy: Petruškova slova mu vyrazila dech.

„Ano, prosím,“ pokračoval Petruška, „nikdy nejsou dvojaký a neurážej Pánaboha ani poctivý lidi…“

„Ty lenochu, ty ochlasto! Teď spi, lupiči! Zítra to slízneš,“ zasyčel pan Goljadkin. Petruška ještě něco zabručel a pak bylo slyšet, jak těžce dopadl na postel, až zapraskala, dlouze zívl, protáhl se a nakonec usnul takříkajíc spánkem spravedlivých. Náš hrdina byl polomrtvý. Petruškovo chování, jeho prapodivné, i když vzdálené narážky, na které nemělo cenu se zlobit tím spíš, že je pronášel opilý člověk, a konečně celý ten zlověstný obrat celé záležitosti – to všecko jím bytostně otřáslo. „To mi čert napískal, abych ho budil v noci,“ opakoval si s jakýmsi bolestným pocitem a třásl se na celém těle. „To mi satanáš poradil, abych se bavil s opilcem! Co jsem mohl čekat? Co slovo, to lež. Ale nač vlastně ten darebák narážel? Můj ty bože! A proč jsem psal všecky ty dopisy, vždyť jsem sám sebe zničil! Jsem vlastně sebevrah! Neudržel jsem se! Prořekl jsem se! Ale co! Když se člověk topí, má ještě pořád svou ctižádost, i když je jenom onuce! A když utrpí jeho čest, musí ji obhájit! Jsem já to sebevrah!“

Tak usuzoval, zatímco seděl na pohovce a bál se pohnout. Náhle jeho zrak spočinul na jistém předmětu, který v nejvyšší míře vzbudil jeho pozornost. V obavě, zda to není jen přelud, klam, mámení smyslů, po něm s nadějí, nesměle, s nevýslovnou zvědavostí vztáhl ruku… Ne, nebyl to klam ani přelud! Na stole leželo psaní adresované jemu… Uchopil je a srdce se mu divoce rozbušilo. Zřejmě to přinesl ten podfukář, řekl si v duchu, položil ho sem na stůl a pak na ně zapomněl. Ano, nejspíš to tak bylo, ano, ano, právě tak… Byl to dopis od úředníka Vachramejeva, mladého kolegy a někdejšího přítele. A vůbec, uvažoval, já to tušil a vím, co bude v tom dopise…

Dopis byl následující:

„Vážený pane Jakove Petroviči!!

Váš sluha je opilý a nedostal byste z něho kloudné slovo; raději odpovím písemně. Sděluji Vám, že poslání, o které mě žádáte a které spočívá v tom, že předám jisté osobě Váš dopis, jsem ochoten splnit se vší péčí a přesností. Ona osoba, která je Vám známá a nyní mi nahrazuje přítele a jejíž jméno zamlčuji (nechci totiž zbytečně uškodit pověsti zcela nevinného člověka), bydlí společně s námi v bytě Karoliny Ivanovny, v pokoji, kde dříve, když jste ještě s námi bydlel, občas přespával důstojník pěchoty z Tambova. Mimochodem, onu zmíněnou osobu můžete najít všude mezi čestnými a upřímnými lidmi, což se o každém nedá tvrdit. Svoje vztahy s Vámi mám v úmyslu ode dneška přerušit: není možné dál udržovat dřívější přátelství, a tudíž Vás žádám, vážený pane, abyste mi neprodleně po obdržení tohoto dopisu vrátil dva rubly za břitvy zahraniční výroby, které jsem Vám půjčil, jestli si ráčíte vzpomenout, před sedmi měsíci, v době, kdy jsme ještě bydleli společně u Karoliny Ivanovny, které si hluboce vážím. Jednám tak proto, že Vy podle zpráv inteligentních lidí jste ztratil svou ctižádost i čest a ohrožujete mravnost nevinných nezkažených lidí, neboť někteří z nás nežijí v pravdě a navíc jejich slova jsou falešná a ušlechtilý zevnějšek podezřelý. Jisté osoby mě žádaly, abych Vám ve svém dopise mimochodem a z vlastního popudu připomněl, že se najde vždy a všude dost těch, kdo jsou ochotni hájit čest Karoliny Ivanovny, která se za všech okolností chovala mravně, a pak, je to počestná žena, cizinka, třebaže ne mladá, ale zato pochází z dobré rodiny.

V každém případě se všechno včas dozvíte, jestliže už jste se to nedozvěděl, protože podle sdělení inteligentních lidí jste se zostudil v celé naší metropoli, a tudíž už jste mohl na mnohých místech získat o tom příslušné důkazy, vážený pane. V závěru svého dopisu Vám sděluji, že osoba, která je Vám známá a jejíž jméno neuvádím z jistých ušlechtilých pohnutek, je zcela respektována všemi, kdo mají zdravý rozum, věrná svému slovu i přátelství a navíc má veselou povahu, dokáže si získat sympatie a vede si zdatně jak ve službě, tak i mezi všemi slušnými lidmi a nepomlouvá po straně ty, s nimiž navenek udržuje přátelské styky.

V každém případě zůstávám Váš oddaný služebník  
N. Vachramejev

P. S. Propusťte svého sluhu, je to opilec a pravděpodobně Vám působí spoustu starostí. Vezměte si Jevstafije, který u Vás dříve sloužil a prozatím je bez místa. Váš nynější sluha je nejen opilec, ale i zloděj: minulý týden prodal Karolině Ivanovně libru sekaného cukru za sníženou cenu – podle mého názoru to nemohl provést jinak, než že Vás tím nejmazanějším způsobem, po troškách, dlouho okrádal. Píšu Vám to, protože Vám přeji všecko dobré bez ohledu na to, že některé osoby umějí pouze urážet a klamat poctivé charakterní lidi, a nejen to, dokonce je po straně pomlouvají a líčí je v opačném světle jen proto, že jim závidí a nemohou se jim rovnat.

V.“

Když náš hrdina dočetl Vachramejevův dopis, ještě dlouho strnule seděl na pohovce. Záhadnou nejasnou mlhou, která ho už dva dny obklopovala, se prodralo jakési nové světlo. Začínal chápat… Zkoušel vstát a několikrát přejít po pokoji, aby se osvěžil, sebral rozptýlené myšlenky, soustředil se na známou věc a pak, až se trochu vzpamatuje, zhodnotil svou situaci. Ale jen se zvedl, znovu vysíleně a nemohoucně sklesl na místo. Samosebou, to všecko jsem tušil, ale přesto – jak píše a jaký smysl mají ta slova? Dejme tomu, že vím, jaký mají smysl, ale kam to povede? Kdyby řekl rovnou: tak a tak to je, vyžadujeme to a to, já bych to splnil. Jenže celá záležitost dostala nepříznivý obrat… Ach, kdyby už bylo zítra a já mohl co nejrychleji proniknout k jádru věci! Teď už vím, co mám dělat. Řeknu, tak a tak to je, souhlasím s vašimi důvody, svou čest neprodám, ale… jak to, že se ta určitá osoba, nepřítel, do všeho zamíchala a proč? Ach, kéž už by bylo zítra! Do té doby mě pomluví, budou intrikovat, dělat naschvály! Hlavně teď nesmím ztrácet čas, například bych měl napsat psaní a utrousit v něm, že tak a tak to je a s tím a tím souhlasím. A časně zrána to psaní poslat.

Já sám bych měl co nejdřív zahájit protiútok, předběhnout je, miláčky… Pomluví mě a basta!

Přisunul si papír, uchopil pero a napsal následující odpověď na dopis gubernského tajemníka Vachramejeva:

„Vážený pane Nestore Ignaťjeviči!

Se smutným údivem jsem si přečetl Váš urážlivý dopis: jasně vidím, že některými bezcharakterními, naoko ušlechtilými osobami rozumíte mě. S upřímnou trpkostí pozoruji, jak spěšně se ujala a jak hluboké kořeny zapustila pomluva, která poškozuje moje štěstí, čest a dobré jméno. Tím politováníhodnější a urážlivější je zjištění, že dokonce i čestní lidé šlechetného smýšlení a hlavně obdaření přímým a skutečně ušlechtilým charakterem nehájí zájmy poctivých lidí a upřímně lnou k zhoubné hnidě, která se naneštěstí v naší těžké amorální době silně rozplemenila. Na závěr dodávám, že dluh, o kterém se zmiňujete, dva rubly ve stříbře, pokládám za svou svatou povinnost Vám do poslední kopejky vrátit.

Pokud jde o Vaše narážky na určitou osobu ženského pohlaví, na úmysly, plány a snahy zmíněné osoby, nechápu tak docela, co tím míníte, vážený pane. Ponechte laskavě moje poctivé úmysly i moje jméno čisté, neposkvrněné. V každém případě bych uvítal vysvětlení mezi čtyřma očima, protože dávám přednost osobnímu jednání před písemným, a navíc jsem ochoten uzavřít mírumilovné a rozumí se oboustranné dohody. V tomto ohledu Vás žádám, vážený pane, abyste vyřídil oné osobě, že souhlasím s ústní dohodou a prosím, aby určila místo a hodinu naší schůzky. S hořkostí jsem si přečetl, že jsem Vás údajně urazil, zradil naše dávné přátelství a vyslovoval se o Vás nepříznivě. Přikládám to všecko na vrub nedorozumění, odporné pomluvě, závisti a nevraživosti těch, které právem mohu považovat za svoje největší nepřátele. Ale ti zřejmě nevědí, že nevinnost je silná svou vlastní váhou, že nestoudnost, drzost a do nebe volající familiárnost některých osob si dříve či později vyslouží cejch pohrdání a že tyto osoby zničí vlastní nepřístojnost a mravní úpadek. Nakonec Vás prosím, vážený pane, abyste zmíněným osobám vyřídil, že jejich nároky a nešlechetná fantastická touha vypíchat jiné a zabrat místa, která na tomto světě svou existencí zaujímají, vzbuzují údiv, pohrdání a soucit. Takoví lidé by zasluhovali zavřít do blázince. A kromě toho, podobné vztahy zákon přísně zakazuje, což je podle mého náhledu naprosto správné; každý by se měl spokojit se svým vlastním místem. Všechno má své meze, a jestli v daném případě jde o žert, pak je to žert nemístný a dokonce hanebný: dovoluji si Vás ujistit, vážený pane, že moje výše rozvedené myšlenky ohledně _svých míst_ jsou zcela morální.

V každém případě zůstávám Váš oddaný služebník.  
J. Goljadkin“
