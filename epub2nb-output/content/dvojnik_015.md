---
title: '11'
contentType: prose
---

Letěl za svým spěšně, hrozivě se vzdalujícím nepřítelem jako na křídlech a sotva popadal dech. Cítil v sobě příliv energie, ale zároveň mohl směle doufat, že kdyby v tu chvíli dokázal žít v Petrohradě třeba jen obyčejný komár, snadno by ho přizabil svým křídlem. Uvědomoval si, že je malátný a zcela zesláblý, jako by ho poháněla jakási zvláštní síla, že se nepohybuje z vlastní vůle, ale nohy se mu podlamují a vypovídají mu službu. Ostatně, to všecko by se mohlo změnit k lepšímu… K lepšímu anebo k horšímu, uvažoval, zadýchaný během, ale není nejmenších pochyb o tom, že jsem svou při prohrál. Jsem odrovnaný, to je známo, předurčeno, rozhodnuto a podepsáno. Ovšem když se mu podařilo chytit za šos nepřítele, který se mezitím dohodl s drožkářem a právě nastupoval do drožky, doslova ožil, jako by přestál těžkou bitvu a zvítězil. „Vážený pane! Vážený pane!“ křikl na konečně polapeného nehodného jmenovce.

„Doufám, že…“

„Ne, vy už, prosím vás, v nic nedoufejte,“ odpověděl vyhýbavě bezcitný nepřítel, jednou nohou stál na stupátku drožky, druhou se usilovně snažil udržet rovnováhu a současně vyprostit šos svého kabátu ze sevření našeho pana Goljadkina, který se ho držel vší silou, jakou ho příroda obdařila.

„Jen pár minut, Jakove Petroviči…“

„Promiňte, nemám čas.“

„Uznejte, Jakove Petroviči… prosím vás… proboha vás prosím… tak a tak… rád bych vám vysvětlil… mezi čtyřma očima… Jsme přece kamarádi… Vteřinku, Jakove Petroviči!“

„Můj milý, nemám čas,“ odpověděl s vyzývavou důvěrností a maskovanou srdečností rádoby šlechetný přítel. „Až jindy, věřte, upřímně rád a z hloubi duše, ale teď vážně nemám čas.“

Mizero! pomyslel si náš hrdina.

„Jakove Petroviči!“ vykřikl úzkostně, „nikdy jsem nebyl vaším nepřítelem. Zlí lidé mě očernili… Pokud jde o mě, jsem připraven… Nezajdeme tamhle do té kavárny? Tam si můžeme, jak jste správně podotkl, od srdce… jako slušní lidé… a pak se všecko samosebou vysvětlí… Ano, Jakove Petroviči! Určitě se všechno vysvětlí.“

„Do kavárny? Dobrá, prosím. Nemám nic proti tomu. Zajdeme do kavárny, ale s jednou podmínkou, potěšení moje, že se tam všecko vysvětlí. Správně, drahoušku,“ prohlásil druhý pan Goljadkin, vyhoupl se z drožky a neomaleně poklepal našeho hrdinu po rameni. „Kamaráde zlatá, pro tebe jsem ochoten třeba do vody skočit! Nebo se vydat neznámou uličkou, jak jste onehdy ráčil podotknout… Vážně, ty čtveráku, máváš s člověkem, jak chceš!“ pokračoval rádobypřítel pana Goljadkina a s úsměškem se kolem něho točil a vrtěl.

Kavárna, která stála stranou rušných tříd, byla v okamžiku, kdy oba pánové Goljadkinové vešli dovnitř, zcela prázdná. Na cinknutí zvonku se za pultem objevila obtloustlá Němka. Pan Goljadkin a jeho proradný nepřítel prošli do další místnosti, kde si buclatý, podle rendlíku ostříhaný kluk hrál s otýpkou dříví u kamen a snažil se vzkřísit uhaslý oheň. Na žádost druhého pana Goljadkina přinesli čokoládu.

„Ženská k nakousnutí,“ prohodil a čtverácky zamrkal na pana Goljadkina prvního. Ten se zapýřil a odmlčel se.

„Ach ano, zapomněl jsem, odpusťte. Znám váš vkus. My dva si potrpíme na štíhlé Němky, my dva, duše moje, máme rádi sympaticky štíhlounké, viďte? Najímáme si u nich byt, svádíme je, za Biersuppe a Milchsuppe jim věnujeme svoje srdce a upisujeme se jim, ano, ano. Ty jeden zrádče, Faublasi!“ To byla zbytečná, ale ďábelsky mazaná narážka na určitou osobu: přitom se proradný jmenovec rádoby laskavě usmíval a předstíral dobrosrdečnost a radost ze setkání. Sotva zpozoroval, že první pan Goljadkin není tak hloupý ani nevzdělaný, aby mu hned uvěřil, naopak, že se vyzná, rozhodl se změnit taktiku a mluvit bez okolků. Svou odpornou tirádu uzavřel tím, že se zarážející nestydatostí a důvěrností poklepal solidnímu panu Goljadkinovi na rameno, ale to mu nestačilo a začal si s ním zahrávat způsobem ve slušné společnosti nepřijatelným, a zejména si umínil opakovat svůj nevýslovně odporný trik, totiž štípl svého společníka do tváře bez ohledu na jeho odpor a rozhořčené polohlasné protesty. Při pohledu na takovou zvrácenost náš hrdina vzplanul a odmlčel se… i když jen dočasně.

„To jsou slova mých nepřátel,“ konečně namítl rozechvělým hlasem a rozumně se ovládl. Přitom se s obavou ohlédl ke dveřím. Jeho jmenovec měl totiž zřejmě výbornou náladu a to ho svádělo k všelijakým, na veřejnosti nepřípustným žertíkům, které se, celkem vzato, příčí normám společenského chování a především bontonu.

„No dobrá, jak je libo,“ namítl vážně druhý pan Goljadkin a postavil na stůl šálek vyprázdněný s neslušnou lačností. „A vůbec, nemám čas se s vámi dlouze, ale… Jak se v poslední době máte, Jakove Petroviči?“

„Povím vám jen tolik,“ důstojně, chladnokrevně odpověděl náš hrdina, „nikdy jsem nebyl vaším nepřítelem.“

„Hm… a co Petruška? Jak se jen… Petruška, zdá se… no ovšem! Jak to s ním vypadá?“

„Jako předtím,“ odpověděl trochu udiveně náš pan Goljadkin. „Nevím, ale… pokud jde o mě… jednal jsem vždycky poctivě a upřímně, Jakove Petroviči, to musíte uznat…“

„Ano, prosím. Ale sám dobře víte, Jakove Petroviči,“ promlouval tiše, důrazně, smutně druhý pan Goljadkin jako slušný člověk, který zasluhuje soucit a politování, „sám dobře víte, že žijeme v těžké době… Obracím se proto na vás. Jste rozumný člověk a všecko spravedlivě posoudíte,“ řekl, aby pokrytecky našemu hrdinovi zalichotil. „Sám víte, že život není peříčko, Jakove Petroviči,“ uzavřel mnohovýznamně jako rozumný vzdělaný člověk, schopný uvažovat o vznešených věcech.

„Pokud jde o mě, Jakove Petroviči,“ odpověděl se zápalem náš pan Goljadkin, „já osobně pohrdám postranními cestičkami a jednám přímo, směle, poctivě a se šlechetnými úmysly. Když to vezmu z té lepší stránky, mohu tvrdit na svou čest, že jsem nevinný jako lilie. Jak sám víte, jde o oboustranné nedorozumění… Všecko je možné… mínění společnosti, názor patolízalského davu… Říkám otevřeně, všecko je možné, Jakove Petroviči. A ještě něco vám chci povědět. Když to všecko poctivě a nezaujatě pozoruju, a troufám si tvrdit a nestydím se za to, že bude pro mě příjemné zjistit, že jsem se mýlil, dokonce se k tomu s radostí přiznám. Sám to víte, jste rozumný a navíc šlechetný člověk. Ano, přiznám to a nebudu se stydět…“ důstojně a šlechetně uzavřel náš hrdina.

„Osud, fortuna, Jakove Petroviči… ale nechme toho,“ vyhrkl s povzdechem jeho jmenovec. „Využijme raději těch několika minut našeho setkání k užitečnějšímu a příjemnějšímu rozhovoru, jak se sluší mezi kolegy… Vážně, nepodařilo se mi za celou tu dobu vyměnit s vámi alespoň pár slov… Ale to není moje vina…“

„Moje taky ne,“ přerušil ho vášnivě náš hrdina, „věřte! Srdce mi napovídá, Jakove Petroviči, že jsem v tom nevinně. Přičtěme to k tíži osudu,“ dodal smířlivě. Hlas mu selhal a roztřásl se.

„A vůbec – jak se cítíte?“ sladce vyzvídal ten nestyda.

„Trošinku kašlu,“ odpovídal náš hrdina, jako když medu ukrajuje.

„Šetřete se. V tomhle počasí člověk snadno chytí angínu. Přiznám se, já už se začínám balit do flanelu.“

„Máte, prosím, pravdu, Jakove Petroviči, dneska člověk snadno chytí angínu… Jakove Petroviči!“ pronesl náš hrdina po krátké pauze. „Vidím, že jsem se mýlil… S radostí vzpomínám na šťastné chvíle, které jsme společně strávili pod mou sice chudou, ale troufám si říct, pohostinnou střechou…“

„Ve svém dopise ale píšete něco jiného,“ zavyčítal mimochodem, v tomto jediném případě zcela právem, druhý pan Goljadkin.

„Mýlil jsem se, Jakove Petroviči… Teď jasně poznávám, že jsem se mýlil i v tom nešťastném dopise. Stydím se, ano, doopravdy se stydím… Vy mi nevěříte… Dejte mi ten dopis a já ho před vašima očima roztrhám. Nebo když to není možné, snažně vás žádám, abyste si jeho obsah vykládal v opačném, totiž v přátelském smyslu a přičítal všem slovům opačný význam. Mýlil jsem se. Odpusťte, Jakove Petroviči, hrubě jsem se mýlil.“

„Myslíte?“ zeptal se poměrně lhostejně a roztržitě jeho věrolom­ný přítel.

„Opakuji, mýlil jsem se a nestydím se to přiznat…“

„No dobrá! To je moc pěkné, že jste se mýlil,“ odpověděl neomaleně druhý pan Goljadkin.

„Dokonce mě napadlo,“ dodal náš hrdina s ušlechtilou upřímností a nepozoroval hrozivou věrolomnost svého falešného přítele, „měl jsem takovou myšlenku, že se narodili dva, podobní si jako vejce vejci…“

„A! Tak to je váš nápad!“ A Goljadkinův nepřítel popadl klobouk a chystal se k odchodu. Také náš pan Goljadkin vstal a prostoduše, srdečně se na něho usmál – stále ještě nechápal a ve své naivitě se ho pokoušel povzbudit, polaskat a obnovit s ním přátelství…

„Sbohem, Vaše Excelence!“ zahlaholil náhle jeho jmenovec. Náš pan Goljadkin sebou škubl, povšiml si totiž ve výrazu svého nepřítele jakéhosi bakchantského rysu, a na rozloučenou vsunul dva prsty své pravačky do jeho napřažené dlaně, ale vtom – nestoudnost toho amorálního individua přesáhla všecky meze. Nejprve sevřel dlaň, ale vzápětí se rozhodl zopakovat svůj nemístní ranní žert. Míra trpělivosti byla dovršena…

Nakonec si otřel prsty a kapesník schoval do kapsy, ale to už se náš hrdina vzpamatoval a vrhl se za ním do vedlejší místnosti, kam se podle svého odporného zvyku jeho úhlavní nepřítel vytratil. Stál u pultu, jako by se nechumelilo, baštil koláčky a klidně jako slušný člověk si vyměňoval zdvořilosti s cukrářkou, Němkou. Před dámami to nejde, pomyslel si náš pan Goljadkin a rovněž přistoupil k pultu: rozčilením se neznal.

„Co myslíte? Že není tahle kůstka k zahození?“ začal znovu se svými nezdvořilými výpady druhý pan Goljadkin a zřejmě počítal s bezmeznou trpělivostí svého společníka. Tlustá Němka se dívala na oba hosty olověným tupým pohledem, podle všeho nerozuměla rusky, a přívětivě se usmívala. Náš hrdina při slovech bezostyšného jmenovce vzplanul a už se neovládl, vrhl se na něj, aby ho zničil a definitivně s ním skoncoval, ale ten podle svého ničemného zvyku vzal nohy na ramena a už byl za dveřmi. Náš pan Goljadkin se vzpamatoval z chvilkové strnulosti, která ho postihla, a co mu nohy stačily, rozběhl se za tím nactiutrhačem, ale ten už se smluvil s drožkářem a vsedl do drožky, která na něho čekala. Vtom tlustá Němka při pohledu na prchající hosty zaječela a prudce rozhoupala zvonec nade dveřmi. Náš hrdina se skoro v letu otočil, hodil jí peníze za sebe i za toho neomalence, který nezaplatil, nežádal drobné zpět, a přestože se zdržel, stihl, i když zase jen v letu, svého nepřítele polapit. Vší silou, kterou ho příroda obdržela, se zachytil postranice drožky, chvíli tak visel a pokoušel se vyškrábat nahoru, ale druhý pan Goljadkin se mu v tom snažil zabránit. Mezitím drožkář pobízel bičem, opratí, nohou i slovy svou herku, která se překvapivě pustila do cvalu, hryzala udidla a podle svého nemilého zvyku při každém třetím kroku vyhazovala. Konečně se našemu hrdinovi podařilo vyhoupnout na sedadlo a seděl tváří v tvář svému nepříteli, zády k drožkáři, dotýkal se koleny kolen toho nestydy a pravačkou ho pevně, jak jen nejvíc uměl, držel za mizerný kožešinový límec pláště…

Oba úhlavní nepřátelé uháněli a chvíli mlčeli. Náš hrdina stěží popadal dech. Cesta byla prachbídná, na každém kroku nadskakoval a hrozilo, že si zláme vaz. Navíc rozzuřený nepřítel dosud odmítal uznat porážku a snažil se shodit protivníka do bláta. K dovršení všech nepříjemností byl hrozný nečas. Hustě chumelilo a velké sněhové vločky se všemožně pokoušely proniknout našemu hrdinovi pod rozepjatý plášť. Kolem byla mlha, nebylo vidět ani na krok. Skoro se nedalo určit, kam a kterými ulicemi pádí… Panu Goljadkinovi připadalo, že se s ním odehrává cosi známého, snažil se rozpomenout, jestli tohle všecko včera neviděl… například ve snu. Nakonec se jeho úzkost vystupňovala na nejvyšší míru. Nalehl na svého neúprosného protivníka a dal se do křiku, jenomže křik mu odezníval na rtech. V jednom okamžiku na všechno zapomněl a usoudil, že to nic, všechno se odehrává jakýmsi nevysvětlitelným způsobem, a bylo by zbytečné a marné protestovat…. Ale sotva dospěl k tomuto závěru, jeden neopatrný úder pozměnil celý průběh událostí. Pan Goljadkin se svalil jako pytel mouky na zem a kamsi se kutálel – přitom si v duchu zcela správně přiznával, že se unáhlil. Když se vzpamatoval, uviděl, že jsou u cíle: drožka stála uprostřed dvora a náš hrdina na první pohled rozeznal dům, kde bydlel Olsufij Ivanovič. V témže okamžiku zahlédl, že se jeho přítel hrne dovnitř a pravděpodobně míří k Olsufiji Ivanoviči. S nevýslovnou úzkostí se za ním rozběhl, aby ho dohnal, ale naštěstí se včas moudře zarazil. Neopomněl zaplatit drožkáři, vyběhl na ulici a pelášil, co mu nohy stačily. Ještě pořád chumelilo a byla mlha, sychravo a tma. Náš hrdina nešel, ale přímo letěl a porážel všecko, co mu stálo v cestě, ženské, mužské i děti, nebo zas přede všemi uskakoval. Všude kolem i za sebou slyšel výstražný křik, jekot, hovor… Ale byl jako šílený a ničeho si nevšímal… Vzpamatoval se až u Semjonovského mostu, a to jen proto, že vrazil do dvou neznámých ženských s nůšemi, které nesly nějaké zboží, a sám sebou žuchl na zem… Nevadí, pomyslel si, všecko se může ještě změnit k lepšímu, a hbitě sáhl do kapsy, aby stříbrňákem vykoupil rozsypané perníky, jablka, hrách a všelicos jiného. Najednou mu svitlo: nahmatal v kapse psaní, které mu ráno odevzdal písař. Současně si vzpomněl, že nedaleko je známý hostinec, zaběhl tam, neztrácel ani minutu, usadil se ke stolku osvětlenému tlustou svíčkou, zapomněl na celý svět, neposlouchal sklepníka, který se objevil, aby vyslechl objednávku, rozlomil pečeť a začal číst dopis, který ho definitivně vyvedl z míry:

  

> „Šlechetný, kvůli mně strádající a navždy mému srdci milý člověče!

> Trpím, hynu – zachraň mě! Klevetník a intrikán, známý ničema mě opředl svými sítěmi a já hynu, padám… Ale je mi odporný, zatímco ty… Rozloučili nás, moje dopisy určené Tobě zabavili a to všechno způsobil ten amorální typ, který využil své jediné nejlepší vlastnosti – že je ti podobný. Ne, člověk nemusí vynikat krásou, ale upoutává intelektem, silným citem a příjemným chováním… Já hynu! Násilně mě chtějí vdát a nejvíc ze všech intrikuje můj otec a dobrodinec, státní rada Olsufij Ivanovič, který pravděpodobně touží zaujmout moje místo a využít mých styků v nejvyšších kruzích… Ale já už se rozhodla a protestuji všemi prostředky, kterými mě příroda obdařila. Čekej na mě dnes přesně v devět hodin večer s kočárem pod okny otcova bytu. Máme zase ples a přijde i jeden hezký poručík. Já vyjdu ven a poletíme s větrem o závod… Navíc člověk se může uplatnit leckde jinde a ku prospěchu vlasti. V každém případě pamatuj, příteli, že nevinnost je silná sama o sobě. Sbohem. Čekej s kočárem před vchodem. Vrhnu se do tvé ochranné náruče přesně ve dvě hodiny v noci.

> Až do hrobu Tvá

> Klára Olsufjevová“

Když náš hrdina dočetl, údivem strnul. Krajně stísněný, rozčilený, bledý jako plátno přešel několikrát po místnosti s dopisem v ruce. K dovršení všeho nepozoroval, že se stal středem pozornosti. Nejspíš jeho neupravený oděv, vzrušená chůze – nepříčetně pobíhal sem tam, gestikuloval a pronášel do prázdna záhadná slova to všechno ho představovalo hostům zdejšího podniku ve špatném světle; dokonce i sklepník po něm podezíravě loupal očima. Sotva se náš hrdina vzpamatoval, uvědomil si, že stojí uprostřed místnosti a skoro nezdvořile, neslušně vejrá na jednoho ctihodného starce, který poobědval, pomodlil se před svatými obrazy, usedl a také z něho nespouštěl pohled. Pan Goljadkin se zmateně rozhlédl a zjistil, že na něj všichni upírají zrak a tváří se zlověstně a podezřívavě. Vtom jeden Vysloužilý voják s červeným límcem vstal a hlasitě požádal o _Policejní listy_. Pan Goljadkin sebou škubl a zrudl: mimoděk sklopil oči a uviděl, že má na sobě naprosto nevhodný oděv, jaký by nenosil ani doma, natož na veřejnosti. Holínky, kalhoty a celý levý bok měl zablácené, na pravé nohavici utrženou lemovku a frak na mnoha místech rozervaný. Sklíčeně se vrátil ke stolku, kde seděl a četl psaní, a postřehl, že se k němu blíží podomek s podivným, drze naléhavým výrazem. Definitivně upadl do rozpaků a malátným pohledem přelétl stolek, u kterého stál. Ležely tu neuklizené talíře po čímsi obědě, ušpiněný ubrousek a válel se zde použitý příbor. Kdopak to tady asi obědval? projelo hlavou panu Goljadkinovi. Že bych to byl já? Všecko je možné! Naobědval jsem se a ani o tom nevím… Co teď? Vzhlédl a spatřil před sebou sklepníka.

„Kolik platím, kamaráde?“ zeptal se roztřeseným hlasem.

Rozlehl se hlasitý smích a sklepník se ušklíbl. Pan Goljadkin poznal, že i tentokrát šlápl vedle a provedl nějakou strašnou hloupost. Tím poznáním zrozpačitěl a sáhl do kapsy pro kapesník, aby se něčím zaměstnal a nestál jen tak nadarmo. K svému obrovskému překvapení a úžasu okolních hostí vytáhl namísto kapesníku lahvičku s jakýmsi lékem, který mu asi před čtyřmi dny doktor předepsal. „Léky si koupíte ve stejné lékárně –“ blesklo mu hlavou… Pozvedl hlavu a div nevyjekl hrůzou. Všecko uviděl v novém světle… Temně načervenalá tekutina ho oslepila zlověstným zábleskem… Lahvička mu vypadla z rukou a rozbila se. S výkřikem uskočil… Roztřásl se po celém těle a na spáncích i na čele mu vyrazil pot. To znamená, že můj život je ohrožen, napadlo ho. Mezitím vypukl kolem rozruch, zmatek: všichni ho obstoupili, něco mu říkali a někteří ho dokonce chytali za rukáv. Ale on zůstal němý a nehybný, nic neviděl, neslyšel, necítil… Konečně se prodral shlukem hostů jako posedlý. Leckteří se ho snažili zadržet, ale on si razil lokty cestu a skoro v mátohách vpadl do první drožky, která se mu natrefila, a uháněl ke svému bytu.

V předsíni potkal posluhu Michejeva od nich z úřadu s úřední obálkou v ruce. „Já vím, příteli, všecko vím,“ hlesl slabě, stísněně a vyčerpaně, „to je oficiální…“ Obálka obsahovala příkaz podepsaný Andrejem Filipovičem, aby předal všechny spisy, které má u sebe, Ivanu Semjonoviči. Pan Goljadkin převzal obálku, dal posluhovi desetník, vešel do svého bytu a uviděl, jak Petruška hází na hromadu všecko svoje haraburdí a hadry, všecek svůj majetek, a je zřejmě odhodlán opustit svého pána a přestěhovat se ke Karolině Ivanovně, která ho přemluvila, aby nastoupil namísto Jevstafije.
