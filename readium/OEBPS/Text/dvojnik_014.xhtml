<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dvojnik-11</title>
  <link href="../Styles/dvojnik_idstyles.css" rel="stylesheet" type="text/css"/>
</head>

<body id="dvojnik" xml:lang="cs-CZ">
  <div>
    <p class="MLP-uroven2-kapitola" id="toc_marker-10"><a id="x.8152"></a>10</p>

    <p class="MLP-text-bez1radku">Celkem se dá říct, že včerejší události naším hrdinou bytostně otřásly. Spal mizerně, vlastně nemohl ani oko zamhouřit, jako by mu nějaký čtverák nasypal do postele štětiny. Celou noc strávil v&nbsp;jakémsi polospánku, převracel se z&nbsp;boku na bok, hekal, nakrátko usnul, ale za chvilku se znovu probudil, a&nbsp;to všechno provázela jakási podivná úzkost, matné vzpomínky, hrůzné představy, zkrátka všecko nepříjemné, co si jen dovedeme vymyslet… Hned se mu zjevovala v&nbsp;jakémsi záhadném, podivném polospánku hubená postava nasupeného Andreje Filipoviče se suše tvrdým pohledem a&nbsp;zdvořile nelítostnou výtkou… Sotva se k&nbsp;němu náš hrdina přiblížil, aby se ospravedlnil a&nbsp;dokázal, že vůbec není takový, jak ho nepřátelé popisují, ale že je takový a&nbsp;makový a&nbsp;kromě vrozených schopností ještě ovládá to i&nbsp;ono, vynořila se osoba známá svými nepřátelskými úmysly a&nbsp;jakýmsi nejvýš ostudným způsobem rázem překazila veškeré jeho úsilí, před jeho očima ho očernila, zadupala do bláta jeho ctižádost a&nbsp;hbitě zastoupila jeho místo ve službě i&nbsp;ve společnosti. Hned zas našeho hrdinu svrběla hlava po jakémsi pokořujícím políčku, utrženém v&nbsp;internátu nebo ve službě, a&nbsp;proto bylo těžké proti němu protestovat… Zatímco si lámal hlavu, proč vlastně bylo obtížné protestovat, myšlenka na políček nenápadně změnila formu a&nbsp;vyústila v&nbsp;jakousi známou malou či velkou podlost, kterou viděl, o&nbsp;níž slyšel, nebo se jí dokonce sám nedávno dopustil a&nbsp;často ani ne tak s&nbsp;nějakým podlým záměrem nebo z&nbsp;podlých pohnutek, ale někdy náhodně, z&nbsp;delikátnosti, občas vinou vlastní bezbrannosti a&nbsp;konečně vinou… ale to už pan Goljadkin dobře věděl, proč! I&nbsp;ve spánku zrudl, ale pokoušel se přemoci rozpaky, bručel si pro sebe, že v&nbsp;daném případě by se měla projevit pevnost charakteru, ano, ano… a&nbsp;pak usoudil, že to není k&nbsp;ničemu dobré… a&nbsp;proč by ji měl právě teď… připomínat? Nejvíc ze všeho ho rozčilovalo a&nbsp;hnětlo, že v&nbsp;tom okamžiku se objevila, ať zvaná nebo nezvaná, osoba pověstná svým nepřístojným chováním a&nbsp;zlými úmysly a&nbsp;nehledě na to, že celá záležitost už byla známá, mumlala s&nbsp;neslušným úšklebkem: „Jakápak pevnost charakteru! My dva nemůžeme o&nbsp;ní mluvit.“ Pak se mu zdálo, že se nalézá v&nbsp;jakési skvělé společnosti, proslulé vtipností a&nbsp;šlechetností všech přítomných, a&nbsp;že on sám vyniká důvtipem a&nbsp;laskavostí, všichni si ho oblíbili, dokonce i&nbsp;někteří přítomní nepřátelé, a&nbsp;jemu bylo navýsost příjemné, že mu všichni přiřkli prvenství, a&nbsp;nakonec polichoceně vyslechl, jak hostitel odvedl jednoho z&nbsp;hostů stranou a&nbsp;jeho, pana Goljadkina, pochválil… Zničehonic se znovu vynořila osoba známá svými nepřátelskými úmysly a&nbsp;bestiálními pudy v&nbsp;podobě druhého pana Goljadkina a&nbsp;rázem už jenom svou přítomností zastínila slávu prvního pana Goljadkina, pošpinila jeho dobré jméno, potopila ho a&nbsp;nakonec všechny přesvědčila, že náš pan Goljadkin není pravý, ale falešný a&nbsp;že pravý je druhý pan Goljadkin, a&nbsp;dále že náš pan Goljadkin není takový, jak se zdá, ale takový a&nbsp;makový, a&nbsp;tudíž by neměl patřit do společnosti dobře vychovaných a&nbsp;ušlechtilých lidí. To všecko se odehrálo natolik rychle, že než náš hrdina stačil otevřít ústa, všichni už mezitím duší tělem podlehli falešnému a&nbsp;skandálnímu panu Goljadkinovi a&nbsp;s&nbsp;hlubokým opovržením odmítli jeho, pravého a&nbsp;nevinného. Nenašel se nikdo, koho by druhý, skandální pan Goljadkin neovlivnil ve svůj prospěch. Nezbyl nikdo, dokonce ani ten nejbezvýznamnější člen zmíněné společnosti, k&nbsp;němuž by se nicotný a&nbsp;falešný Goljadkinův jmenovec sladce nelísal, nepřitřel, kterému by nezalichotil, komu by podle svého zvyku příjemně nepodkuřoval, až dotyčný jen čichal a&nbsp;kýchal až k&nbsp;slzám na znamení nejvyšší spokojenosti. A&nbsp;hlavně, to všecko se odehrálo bleskurychle: rychlost akcí podezřelého a&nbsp;nicotného pana Goljadkina druhého byla úžasná! Jen stihl políbit jednoho a&nbsp;získat si ho bez jediného mrknutí, už se ocitl u&nbsp;druhého, mlask! vlepí mu nenápadně hubičku, vyslouží si jeho spokojený úsměv, hrábne svou krátkou buclatou nožkou, která ale spíš připomíná poleno, a&nbsp;už je u&nbsp;třetího, ovíjí se kolem něj a&nbsp;přátelsky se s&nbsp;ním hubičkuje. Než stačíte otevřít pusu a&nbsp;podivit se, už je u&nbsp;čtvrtého a&nbsp;vede si stejně: hrůza, hotový čarodějník, a&nbsp;basta! Všichni ho rádi vidí, všichni ho velebí a&nbsp;sborem prohlašují, že jeho laskavost a&nbsp;ostrovtip mnohonásobně převyšují laskavost a&nbsp;ostrovtip pravého pana Goljad­kina, a&nbsp;tak nevinného pana Goljadkina zahanbují, zavrhují našeho pravdomluvného hrdinu, odhánějí ušlechtilého člověka pověstného láskou k&nbsp;bližnímu a&nbsp;políčkují ho… Náš utýraný pan Goljadkin vyběhl úzkostně, zděšeně, zuřivě na ulici a&nbsp;hledal drožkáře, aby mohl rovnou zamířit k&nbsp;Andreji Filipoviči, ale&nbsp;– ó, hrůzo!&nbsp;– žádný drožkář ho nechtěl vézt: prý nejde, milostpane, vézt dva, co jsou si podobní jako vejce vejci, anebo: „Vaše Blahorodí, slušný člověk touží žít poctivě a&nbsp;ne jen tak ledasjak, a&nbsp;nikdy není dvojaký.“ Poctivý pan Goljadkin se rozhlížel kolem, zahanbený a&nbsp;rozzuřený, a&nbsp;viděl na vlastní oči, že drožkáři i&nbsp;Petruška, který se s&nbsp;nimi spřáhl, mají pravdu: vedle něj stál jeho amorální jmenovec a&nbsp;podle svého zvyku se i&nbsp;v&nbsp;téhle kritické chvíli chystal provést nějakou nepřístojnost, jaká nesvědčila o&nbsp;ušlechtilosti jeho povahy, získané zpravidla výchovou, kterou se při každé vhodné příležitosti tolik holedbal. Zničený, zoufalý a&nbsp;zostuzený se náš hrdina bezmyšlenkovitě vydal nazdařbůh, kam ho oči vedly, vstříc svému osudu, a&nbsp;bylo mu lhostejné, kam ho zavěje, ale při každém kroku, každém šlápnutí na žulový chodník vyskočil navlas stejný, odporný a&nbsp;nehodný pan Goljadkin, jako by vyrostl ze země. A&nbsp;všichni ti navlas stejní následovali v&nbsp;řadě za sebou husím pochodem, vlekli se, belhali za ním, takže náš politováníhodný pan Goljadkin před nimi neměl kam utéci a&nbsp;dech se mu krátil. Nakonec kde se vzala tu se vzala spousta, bezpočet jeho dvojníků, zaplavili celé hlavní město a&nbsp;strážník při pohledu na takové narušení pořádku byl nucen chytit všechny za límec a&nbsp;zavřít je do nejbližší strážní budky… Náš hrdina, strnulý a&nbsp;ztuhlý hrůzou, se probudil a&nbsp;cítil, že ani ve skutečnosti čas neubíhá veseleji… Bylo mu těžko, trápil se… Pociťoval úzkost, jako by mu někdo užíral srdce…</p>

    <p class="MLP-text">Nakonec už to nevydržel. „Ne, to se nesmí stát!“ vykřikl, odhodlaně se zvedl na posteli a&nbsp;definitivně se probudil.</p>

    <p class="MLP-text">Nejspíš už byl bílý den. V&nbsp;pokoji se rozlévalo neobvyklé světlo, zamrzlými okny se draly dovnitř sluneční paprsky a&nbsp;zaplavovaly místnost. To ho nemálo překvapilo: slunce k&nbsp;němu do pokoje nahlíželo pouze v&nbsp;poledne, nikdy dřív podobnou odchylku dráhy nebeského tělesa, pokud se pamatoval, nezažil. Sotva se tomu podivil, za přepážkou zahrkaly pendlovky a&nbsp;chystaly se odbít čas. Tumáš! pomyslel si pan Goljadkin a&nbsp;s&nbsp;úzkostným očekáváním zbystřil sluch… Ale k&nbsp;jeho nejvyššímu údivu hodiny těžce, s&nbsp;největším úsilím odtloukly jednu. „Co to má znamenat?“ zvolal náš hrdina a&nbsp;vyskočil z&nbsp;postele. Nevěřil vlastním uším a&nbsp;tak, jak byl, se rozběhl za přepážku. Hodiny opravdu ukazovaly jednu. Pan Goljadkin zašilhal na Petruškovu postel, ale po Petruškovi nebylo vidu ani slechu a&nbsp;jeho lůžko bylo zřejmě už dávno ustláno a&nbsp;opuštěno. Také holínky zmizely a&nbsp;to bylo neklamné známení, že Petruška skutečně není doma. Pan Goljadkin se vrhl ke dveřím, ale byly zamčené. „Kde je Petruška?“ zašeptal všecek rozčilený a&nbsp;ve všech údech ho zamrazilo… Vtom mu cosi blesklo hlavou… Skokem se ocitl u&nbsp;svého stolu, prozkoumal každou píď, šátral po zemi, ale po včerejším dopise Vachramejevovi nebylo ani památky… Petruška se ztratil, pendlovky odbily jednu. Ve Vachramejevově včerejším dopise byly uvedeny jakési nové body, na první pohled nejasné, ale teď naprosto vysvětlitelné. Nakonec i&nbsp;Petruška&nbsp;– zřejmě ho podplatili! Ano, ano, je to tak!</p>

    <p class="MLP-text--0-12">„Teď se to rozmotalo!“ zaječel, oči vypoulené, a&nbsp;uhodil se do čela. „Celá tahle čertovina pochází z&nbsp;hnízda té odporné Němkyně! To byl strategický plán, že mě posílala k&nbsp;Izmajlovskému mostu, aby odvedla pozornost, ztrapnila mě (hnusná čarodějnice!), a&nbsp;tak mě podrazila!!! Ano, je to tak! Když se na to dívám z&nbsp;téhle stránky, všecko do sebe zapadá! I&nbsp;to, že se objevil ten mizera: jedno k&nbsp;druhému. Už dávno ho měli v&nbsp;zásobě, aby s&nbsp;ním, až bude nejhůř, vyrukovali! Teď se všecko ukázalo, všecko se rozluštilo! Ale nevadí! Ještě není nic ztraceno!“ Ale vtom si s&nbsp;hrůzou vzpomněl, že táhne na druhou hodinu odpolední. Jestli už mezitím stihli… Z&nbsp;prsou se mu vydral sten… Ale ne, to je lež, ještě to nestihli… Na to se ještě podíváme… Spěšně se oblékl, popadl papír, pero a&nbsp;napsal následující list:</p>

    <p class="MLP-dopis">„Vážený pane Jakove Petroviči!</p>

    <p class="MLP-dopis">Buďto Vy, nebo já, spolu nám to nejde dohromady! Proto Vám oznamuji, že Vaše podivně směšná a&nbsp;zároveň marná snaha vydávat se za mé dvojče, zkrátka celé to Vaše předstírání neposlouží k&nbsp;ničemu jinému než k&nbsp;Vaší porážce a&nbsp;ztrátě cti. Tudíž Vás pro Vaše dobro žádám, abyste ustoupil a&nbsp;uvolnil cestu šlechetným lidem, kteří mají ty nejlepší úmysly. V&nbsp;opačném případě jsem rozhodnut sáhnout ke krajním opatřením. Pokládám pero a&nbsp;očekávám… Ostatně, jsem připraven jak k&nbsp;veškerým úsluhám, tak i&nbsp;k&nbsp;souboji.</p>

    <p class="MLP-dopis-podpis">J. Goljadkin“</p>

    <p class="MLP-text">Odhodlaně si zamnul ruce. Pak si oblékl plášť, nasadil klobouk, otevřel byt zásobním klíčem a&nbsp;zamířil do úřadu. Došel až k&nbsp;budově úřadu, ale dovnitř si netroufal: opravdu, bylo už příliš pozdě, cibule ukazovaly půl třetí. Jeho nerozhodnost zaplašila jistá bezvýznamná okolnost: za rohem budovy úřadu se vynořila udýchaná figurka se zarudlými tvářemi a&nbsp;kradí, jako krysa zašmejdila před vchodem a&nbsp;vklouzla dovnitř. Byl to písař Ostafjev, užitečný člověk, za desetník ochotný ke všemu&nbsp;– pan Goljadkin ho dobře znal. Věděl o&nbsp;Ostafjevově slabosti a&nbsp;došlo mu, že teď, kdy si odskočil, aby uhasil žízeň, bude ještě víc prahnout po desetnících, a&nbsp;rozhodl se jich nelitovat. Vklouzl za písařem do dveří, zavolal na něj, s&nbsp;tajemným výrazem ho přilákal stranou, do zastrčeného kouta za obrovská železná kamna, a&nbsp;vyptával se:</p>

    <p class="MLP-text">„Tak co, kamaráde, jak to tam tento… chápeš?“</p>

    <p class="MLP-text">„K&nbsp;službám, Vaše Blahorodí, přeju vám pevné zdraví.“</p>

    <p class="MLP-text">„Dobrá, dobrá, kamaráde: já se ti odvděčím. Tak jakpak…“</p>

    <p class="MLP-text">„Co vás ráčí zajímat?“ a&nbsp;Ostafjev si zakryl rukou dokořán otevřená ústa.</p>

    <p class="MLP-text">„Poslyš, kamaráde… nemysli si nic takového… Ehm, Andrej Filipovič je v&nbsp;úřadě?“</p>

    <p class="MLP-text">„Ano, prosím.“</p>

    <p class="MLP-text">„A&nbsp;úředníci?“</p>

    <p class="MLP-text">„Úředníci taky, prosím, jak se patří a&nbsp;sluší.“</p>

    <p class="MLP-text">„A&nbsp;Jeho Excelence?“</p>

    <p class="MLP-text">„Jeho Excelence taky, prosím.“ Písař si znovu zakryl ústa a&nbsp;pohlédl na něho s&nbsp;podivnou zvědavostí, alespoň jak se našemu hrdinovi zdálo.</p>

    <p class="MLP-text">„A&nbsp;nic zvláštního se nepřihodilo, příteli?“</p>

    <p class="MLP-text">„Ne, prosím. Nic, prosím.“</p>

    <p class="MLP-text">„A&nbsp;o&nbsp;mně jsi nic netento… chápeš?“</p>

    <p class="MLP-text">„Ne, prosím, ještě nic.“ Písař si znovu zakryl dlaní ústa a&nbsp;nějak divně na něj zašilhal. Náš hrdina se totiž pokoušel z&nbsp;písařova výrazu vyčíst, zda něco nezamlčuje. A&nbsp;skutečně to tak vypadalo. Ostafjev byl čím dál neotesanější, úsečnější a&nbsp;nejevil už takovou účast jako zpočátku. Částečně má pravdu, kmitlo panu Goljadkinovi hlavou. Co je mu do mě? A&nbsp;já mu tady… Poznal, že nastala chvíle pro desetníky.</p>

    <p class="MLP-text">„Tumáš, kamaráde…“</p>

    <p class="MLP-text">„Uctivě děkuju, Vaše Blahorodí.“</p>

    <p class="MLP-text">„Dostaneš ještě víc.“</p>

    <p class="MLP-text">„K&nbsp;službám, Vaše Blahorodí.“</p>

    <p class="MLP-text">„Ještě ti přidám, a&nbsp;až to všechno skončí, dostaneš jednou tolik. Chápeš?“</p>

    <p class="MLP-text">Písař stál mlčky v&nbsp;pozoru a&nbsp;pokukoval na pana Goljadkina.</p>

    <p class="MLP-text">„Prozatím, zdá se, není nic nového… nic, prosím.“</p>

    <p class="MLP-text">Ostafjev, oči sklopené, zdůraznil každou slabiku, sledoval tajemný výraz pana Goljadkina, obočí mu poškubávalo, pokoušel se o&nbsp;vhodný tón, zkrátka a&nbsp;dobře, všemožně se snažil vydělat si slíbené peníze, protože to, co dostal, už považoval za své, definitivně získané.</p>

    <p class="MLP-text">„Že ne?“</p>

    <p class="MLP-text">„Prozatím ne, prosím.“</p>

    <p class="MLP-text">„Poslyš… tento… třeba teprve bude něco nového…“</p>

    <p class="MLP-text">„Možná že bude, prosím.“</p>

    <p class="MLP-text">Je to zlé, pomyslel si náš hrdina.</p>

    <p class="MLP-text">„Tumáš, kamaráde, něco ti přidám…“</p>

    <p class="MLP-text">„Uctivě děkuju, Vaše Blahorodí.“</p>

    <p class="MLP-text">„Vachramejev byl včera v&nbsp;úřadu?“</p>

    <p class="MLP-text">„Byl, prosím.“</p>

    <p class="MLP-text">„A&nbsp;nikdo jiný tu nebyl?… Vzpomeň si, kamaráde!“</p>

    <p class="MLP-text">Písař zapátral v&nbsp;paměti, ale na nic si nevzpomněl.</p>

    <p class="MLP-text">„Ne, prosím, nebyl.“</p>

    <p class="MLP-text">Následovalo mlčení. „Hm! Tumáš ještě, ber… Ale vyklop všecko, nic nezatajuj.“</p>

    <p class="MLP-text">„K&nbsp;službám, prosím.“ Ostafjev změkl jako máslo, a&nbsp;to právě pan Goljadkin potřeboval.</p>

    <p class="MLP-text">„Pověz mi, kamaráde, co on?“</p>

    <p class="MLP-text">„Nic zvláštního, prosím. V&nbsp;pořádku, prosím,“ odpovídal písař a&nbsp;kulil na něj oči.</p>

    <p class="MLP-text">„V&nbsp;pořádku, říkáš?“</p>

    <p class="MLP-text">„Ano, prosím.“ Ostafjevovi významně zaškubalo obočí. A&nbsp;vůbec, ocitl se ve slepé uličce a&nbsp;nevěděl, co má říct. Je to zlé, usoudil v&nbsp;duchu pan Goljadkin.</p>

    <p class="MLP-text">„Nepečou něco dalšího společně s&nbsp;Vachramejevem?“</p>

    <p class="MLP-text">„Všecko při starém, prosím.“</p>

    <p class="MLP-text">„Dobře si to rozmysli!“</p>

    <p class="MLP-text">„Povídá se, že pečou, prosím.“</p>

    <p class="MLP-text">„Hm a&nbsp;co?“</p>

    <p class="MLP-text">Ostafjev si zakryl dlaní ústa.</p>

    <p class="MLP-text">„Neposlali mi nějaký dopis?“</p>

    <p class="MLP-text">„Dnes hlídač Michejev šel do kvartýru tý Němky, prosím…. Půjdu a&nbsp;zeptám se, co a&nbsp;jak, jestli si přejete…“</p>

    <p class="MLP-text">„Proboha tě prosím, buď té dobroty, kamaráde! Já jen… Nemysli si nic špatného, já jen tak. A&nbsp;vyptej se, vypátrej, jestli tam něco proti mně nechystají. A&nbsp;co on? To potřebuju vědět. Zjisti to, kamaráde, a&nbsp;já se ti odvděčím…“</p>

    <p class="MLP-text">„Rozkaz, Vaše Blahorodí. Dneska Ivan Semjonyč zabral vaše místo, prosím.“</p>

    <p class="MLP-text">„Ivan Semjonyč? Opravdu?“</p>

    <p class="MLP-text">„Andrej Filipovič to, prosím, nařídil…“</p>

    <p class="MLP-text">„Opravdu? A&nbsp;jaký měl k&nbsp;tomu důvod? Zjisti to, kamaráde, všecko proboha vypátrej a&nbsp;já se ti odvděčím. Potřebuju to vědět… A&nbsp;nemysli si něco tento…“</p>

    <p class="MLP-text">„Rozkaz, prosím, hnedka tam zaběhnu. A&nbsp;vy dnes neráčíte do úřadu, Vaše Blahorodí?“</p>

    <p class="MLP-text">„Ne, příteli, já jen tak, přišel jsem se podívat. Odvděčím se ti, kamaráde.“</p>

    <p class="MLP-text">„K&nbsp;službám, prosím.“ Písař spěšně, horlivě vyběhl po schodišti a&nbsp;pan Goljadkin osaměl.</p>

    <p class="MLP-text">Je to zlé, pomyslel si. Zlé, zlé… Všecko je to nazadrhmo. Co to má asi znamenat? A&nbsp;co znamenaly některé narážky toho opilce, čí je to dílo? Hm… teď už vím. Nejspíš se to dozvěděli, a&nbsp;tak ho tam posadili… Ostatně&nbsp;– posadili, posadili… to Andrej Filipovič ho tam posadil… Ale proč vlastně posadil Ivana Semjonyče na moje místo a&nbsp;co tím sleduje? Nejspíš se už dozvěděli… To je Vachramejevova práce, vlastně ne, na to je hloupý jako poleno, ale všichni za něj pracují a&nbsp;toho rošťáka taky poštvali. Ta Němkyně si stěžovala, čarodějnice jednooká! Vždycky jsem měl podezření, že všecky ty intriky nejsou jen tak a&nbsp;že za tím babským klepem něco bude… A&nbsp;taky Kristiánu Ivanoviči jsem říkal, že se zapřisáhli, že mě morálně odrovnají, a&nbsp;chytili se Karoliny Ivanovny. Ne, na tohle jsou mistři, to je vidět! To je zřejmě jejich dílo, a&nbsp;ne Vachramejevovo. Už jsem řekl, Vachramejev je hlupák… ale tohle&nbsp;– teď už vím, kdo za tím vším vězí. Ten darebák, samozvanec! Tím se drží a&nbsp;má úspěchy v&nbsp;lepší společnosti. Vážně, rád bych věděl, co má s&nbsp;nimi za pletky? Ale proč do toho zamíchali Ivana Semjonoviče? K&nbsp;čemu ho potřebovali? Jako by se nenašel někdo jiný… Ostatně, ať by tam posadili, koho by chtěli, bylo by to navlas stejné. Já jenom vím, že Ivan Semjonovič mi byl už dávno podezřelý, dlouho jsem ho pozoroval: takový odporný, slizký dědek, povídá se, že půjčuje lidem na procenta a&nbsp;že je ždímá jako Židi. Ale to všecko spískal medvěd. Začalo to u&nbsp;Izmajlovského mostu, ano, ano. Pan Goljadkin se zamračil, jako by kousl do kyselého jablka&nbsp;– zřejmě si připomněl něco nepříjemného. Ostatně, nevadí! usoudil. Pořád melu svoje… Cože Ostafjev tak dlouho nejde? Pravděpodobně tam uvízl, anebo ho někdo zdržel. To je pro něco dobré, že takhle intrikuju a&nbsp;něco proti nim podnikám. Ostafjevovi stačí strčit desetník, a&nbsp;bude na mé straně. Jenomže: je doopravdy na mé straně, anebo ho taky koupili a&nbsp;společně proti mně štvou? Kouká jako lupič, dočista jako lupič! Něco tají, prevít! „Ne, všecko v&nbsp;pořádku,“ tvrdí, „a upřímně vám děkuju, Vaše Blahorodí.“ Lupič je to!</p>

    <p class="MLP-text">Ozval se hluk… Náš hrdina se schoulil a&nbsp;vhupl za kamna. Kdosi sešel ze schodů a&nbsp;vyšel na ulici. Kdo by to tak mohl být? rozvažoval pan Goljadkin. Za okamžik byly znovu slyšet kroky… Pan Goljadkin se neudržel a&nbsp;vystrčil ze svého zákopu špičku nosu, ale hbitě zase zajel zpátky, jako by ho někdo píchl do nosu špendlíkem. Tentokrát šel kolem&nbsp;– víte kdo, totiž ten rošťák, intrikán a&nbsp;zvrhlík… odporně cupital jako obvykle a&nbsp;vyhazoval nožkama do stran, jako by chtěl někoho kopnout. Mizera, počastoval ho v&nbsp;duchu náš hrdina. Povšiml si, že ten dareba nese v&nbsp;podpaždí obrovskou zelenou aktovku, která patřila Jeho Excelenci. Zase dostal zvláštní úkol, napadlo pana Goljadkina, dotčeně se začervenal a&nbsp;ještě víc se skrčil. Sotva se druhý pan Goljadkin mihl kolem pana Goljadkina prvního, aniž mu věnoval pozornost, potřetí se ozvaly kroky a&nbsp;náš hrdina se dovtípil, že je to písař. Opravdu, za kamna nahlédla jakási ulízaná písařská postavička, jenomže to nebyl Ostafjev, ale jiný písař, jménem Pisarenko. To pana Goljadkina překvapilo. Proč do toho zatahuje jiné? mrzel se v&nbsp;duchu. Barbaři! Nic pro ně není svaté!</p>

    <p class="MLP-text">„Tak co, kamaráde?“ procedil k&nbsp;Pisarenkovi. „Kdopak tě posílá?“</p>

    <p class="MLP-text">„Posílají mě ve vaší záležitosti, prosím. Prozatím nejsou, prosím, žádné zprávy. Kdyby něco, uvědomíme vás.“</p>

    <p class="MLP-text">„A&nbsp;co Ostafjev?“</p>

    <p class="MLP-text">„Ten, prosím, teď nemůže ven. Jeho Excelence už dvakrát procházela naší kanceláří. Ani já teď nemám kdy.“</p>

    <p class="MLP-text">„Díky, kamaráde, díky… Jenom mi pověz…“</p>

    <p class="MLP-text">„Namouduši, nemám kdy, prosím… Co chvíli nás volají…. Račte tady posečkat, prosím, a&nbsp;když bude ve vaší záležitosti něco nového, dám vám, prosím, vědět…“</p>

    <p class="MLP-text">„Ne, příteli, řekni mi…“</p>

    <p class="MLP-text">„Odpusťte, nemám, prosím, kdy,“ a&nbsp;Pisarenko se pokoušel vytrhnout Goljadkinovi, který ho držel za šos kabátu, „vážně, není to, prosím, možné. Račte zde posečkat a&nbsp;my vám dáme vědět…“</p>

    <p class="MLP-text">„Okamžik, můj milý! Okamžik… Tady je psaní, kamaráde. Odevzdej ho a&nbsp;já se ti odvděčím.“</p>

    <p class="MLP-text">„K&nbsp;službám, prosím.“</p>

    <p class="MLP-text">„Snaž se ho odevzdat panu Goljadkinovi.“</p>

    <p class="MLP-text">„Goljadkinovi?“</p>

    <p class="MLP-text">„Ano, kamaráde, panu Goljadkinovi.“</p>

    <p class="MLP-text">„Dobrá, prosím. Hned jak se vrátím, odevzdám mu psaní. A&nbsp;vy posečkejte tady. Tady vás nikdo neuvidí…“</p>

    <p class="MLP-text">„Ne, já, kamaráde… Nemysli si, že… Já tady nestojím proto, aby mě nikdo neviděl. Teď odsud odejdu a&nbsp;počkám v&nbsp;nejbližší uličce. Je tam jedna kavárna, tam počkám, a&nbsp;kdyby něco, přijď mi hned říct, chápeš?“</p>

    <p class="MLP-text">„Dobrá, prosím. Jenom mě pusťte. Chápu, chápu…“</p>

    <p class="MLP-text">„Odvděčím se ti, kamaráde!“ volal pan Goljadkin za Pisarenkem, kterému se konečně podařilo uniknout… Lotr, jak se zdá, chová se jako hulvát… pomyslel si náš hrdina a&nbsp;nepozorovaně vyšel ze svého úkrytu za kamny. V&nbsp;tom je jistě nějaký háček. To je jasné… Zpočátku byl samé ťuťuťu, tititi… Ostatně možná doopravdy spěchal, zřejmě tam mají napilno. A&nbsp;Jeho Excelence už dvakrát procházela jejich kanceláří…. Proč asi? Uf! Ale nevadí! Možná jen tak… Teď se uvidí…</p>

    <p class="MLP-text">Užuž otvíral dveře, aby vyšel na ulici, ale v&nbsp;tom okamžiku zahrčel před vchodem kočár Jeho Excelence. Než se náš hrdina vzpamatoval, dvířka kočáru se otevřela a&nbsp;kdosi seskočil na zem. Nebyl to nikdo jiný než jeho jmenovec, který asi tak před deseti minutami vyběhl z&nbsp;úřadu. Náš pan Goljadkin si pamatoval, že byt Jeho Excelence je vzdálen jen pár kroků od úřadu. Dostal nějaký zvláštní úkol, usoudil náš hrdina v&nbsp;duchu. Zatím druhý pan Goljadkin vytáhl z&nbsp;kočáru naditou zelenou aktovku a&nbsp;ještě nějaké papíry, cosi nařídil kočímu, otevřel vstupní dveře tak prudce, že div našeho pana Goljadkina neporazil, úmyslně ho bez pozdravu minul a&nbsp;pádil po schodišti nahoru. Je to na levačku, pomyslel si náš hrdina, pozoruju v&nbsp;celé té záležitosti obrat k&nbsp;horšímu… Ještě chvilinku stál jako socha a&nbsp;konečně se odhodlal. Bez dlouhého rozmýšlení se pustil za svým jmenovcem po schodišti, přestože mu srdce tlouklo jako splašené a&nbsp;ve všech údech cítil mrazení. Mám, nemám…Ale co? Ať se stane, co se stane, já s&nbsp;tím nemám nic společného, říkal si, když v&nbsp;šatně odkládal klobouk, plášť a&nbsp;galoše.</p>

    <p class="MLP-text">Sotva vstoupil do své kanceláře, už se zešeřilo. Nezastihl tu ani Andreje Filipoviče, ani Antona Antonoviče. Oba odešli do ředitelovy pracovny s&nbsp;hlášením a&nbsp;ředitel, jak se proslýchalo, pospíchal k&nbsp;Jeho Excelenci. Ze všech těchto důvodů a&nbsp;ještě proto, že se k&nbsp;tomu připletl soumrak a&nbsp;končila úřední doba, někteří úředníci, především mládež, v&nbsp;okamžiku, kdy vešel náš hrdina, lelkovali, shlukovali se, bavili, diskutovali, smáli se a&nbsp;dokonce několik z&nbsp;těch nejmladších, totiž z&nbsp;těch, kdo neměli žádnou hodnost, nenápadně, za všeobecného hluku v&nbsp;koutě u&nbsp;okna hráli orlíčka. Pan Goljadkin ze zdvořilosti a&nbsp;z&nbsp;náhlé potřeby získat jejich přízeň hbitě přistoupil k&nbsp;leckterému z&nbsp;úředníků, s&nbsp;nimiž byl v&nbsp;dobrých vztazích, aby mu popřál dobrého dne atd. Ale kolegové nějak divně odpovídali na jeho pozdrav. Nepříjemně ho překvapil jakýsi všeobecný chlad a&nbsp;strohost, dokonce přísnost, s&nbsp;jakou ho přijímali. Nikdo mu nepodal ruku. Někteří prostě odpověděli na pozdrav a&nbsp;poodešli stranou, jiní jen kývli, někteří se obrátili zády a&nbsp;předstírali, že ho nevidí, a&nbsp;leckteří z&nbsp;těch, co neměli žádnou hodnost a&nbsp;o&nbsp;nichž náš hrdina právem tvrdil, že neumějí nic jiného než si příležitostně „hodit“ orlíčka a&nbsp;někde bloumat, ho obstoupili, shlukli se kolem něho a&nbsp;téměř mu uzavřeli cestu: to se ho dotklo nejvíc. Všichni se na něj dívali s&nbsp;jakousi urážlivou zvědavostí.</p>

    <p class="MLP-text">To bylo špatné znamení. Pan Goljadkin to cítil a&nbsp;rozumně usoudil, že se bude tvářit jakoby nic. Ale vtom ho dorazila a&nbsp;zcela zničila jedna nečekaná příhoda.</p>

    <p class="MLP-text">V&nbsp;hloučku mladých kolegů se jakoby naschvál v&nbsp;tom nejsvízelnějším okamžiku objevil jeho jmenovec, jako obyčejně veselý, s&nbsp;obvyklým úsměvem, a&nbsp;jako obvykle se točil jako korouhvička, prostě čtverák, poskok, podkuřovač a&nbsp;smíšek, který nejde daleko pro slovo a&nbsp;je jako rtuť, vynořil se nečekaně jako vždycky, třeba včera, v&nbsp;té nejnevhodnější chvíli. Cenil zuby, vrtěl se, cupital, s&nbsp;úsměvem, který jako by všem říkal „dobrý večer“, se vetřel do hloučku úředníků, jednomu stiskl ruku, druhého poklepal po rameni, třetího zlehka objal, čtvrtému vyložil, jakým úkolem ho Jeho Excelence pověřila, kam jel, co dělal, co s&nbsp;sebou přivezl; pátému, pravděpodobně svému nejlepšímu příteli, vlepil hubičku přímo na ústa&nbsp;– zkrátka všecko probíhalo jako ve snu našeho hrdiny. Když se dost vyskotačil, s&nbsp;každým po svém a&nbsp;všechny si naklonil, ať už to bylo zapotřebí nebo ne, když se dosyta se všemi zlíbal, omylem podal našemu panu Goljadkinovi ruku: nejspíš nevěděl, komu ji tiskne. Náš hrdina omylem podávanou pravici překvapivě pevně, přátelsky, s&nbsp;jakýmsi zvláštním vnitřním hnutím, s&nbsp;určitým dojetím stiskl. Není jasné, zda byl oklamán pohybem svého nešlechetného nepřítele, nebo byl natolik šokován, či si uvědomil a&nbsp;v&nbsp;hloubi duše pocítil svou naprostou bezbrannost. Faktem zůstává, že při plném vědomí a&nbsp;z&nbsp;vlastní vůle, navíc před svědky, obřadně stiskl ruku tomu, koho nazýval svým úhlavním nepřítelem. Ale k&nbsp;svému úžasu a&nbsp;hanbě zjistil, rozzuřený až k&nbsp;nepříčetnosti, že sotva úhlavní nepřítel, věrolomný jmenovec, zpozoroval omyl pronásledovaného nevinného a&nbsp;zrádně oklamaného člověka, bez okolků, bezcitně a&nbsp;surově, s&nbsp;nesnesitelnou drzostí a&nbsp;hrubostí vytrhl svou ruku z&nbsp;jeho, aniž se v&nbsp;něm hnulo svědomí, ale nejen to, zatřepal jí, jako by si ji ušpinil od čehosi odporného, a&nbsp;navíc si odplivl a&nbsp;to všecko provázel urážlivým posuňkem; ale ani to nestačilo&nbsp;– vytáhl kapesník a&nbsp;na místě si tím nejneslušnějším způsobem otřel všecky prsty, které okamžik spočívaly v&nbsp;pravačce našeho pana Goljadkina. Přitom podle svého škodolibého zvyku se schválně rozhlédl kolem, aby to všichni viděli, zahlížel všem do očí a&nbsp;očividně se pokoušel na­očkovat všem krajně nepříznivé mínění o&nbsp;našem hrdinovi. Ale zřejmě jeho chování vyvolalo v&nbsp;hloučku úředníků, kteří je obstoupili, všeobecné rozhořčení, dokonce i&nbsp;lehkomyslná mládež dala najevo svou nelibost. Ozvalo se reptání a&nbsp;mumlání. Náš hrdina zpozoroval všeobecné pozdvižení, ale žert prohozený ve vhodnou chvíli, který mimochodem vylétl ze rtů druhého pana Goljadkina, rozmetal, zničil poslední naděje našeho hrdiny a&nbsp;nachýlil váhy spravedlnosti ve prospěch jeho nicotného úhlavního nepřítele.</p>

    <p class="MLP-text">„To je náš ruský Faublas, pánové, dovolte, abych vám představil Faublase juniora,“ zapištěl druhý pan Goljadkin a&nbsp;s&nbsp;nestoudností sobě vlastní cupital, kroužil kolem úředníků a&nbsp;ukazoval na zkoprnělého a&nbsp;současně rozběsněného pravého pana Goljadkina. „Dej mi hubičku, drahoušku!“ pokračoval s&nbsp;nesnesitelnou důvěrností a&nbsp;vykročil k&nbsp;člověku, kterého zrádně oklamal. Jeho žert, jak se zdálo, nalezl příznivou odezvu tím spíš, že se v&nbsp;něm tajila úkladná narážka na jistou, podle všeho už všem známou a&nbsp;rozšířenou příhodu. Náš hrdina cítil, jak na něj těžce dopadají ruce jeho nepřátel. Ostatně už se rozhodl. Bledý, s&nbsp;planoucími zraky a&nbsp;strnulým úsměvem, se prodral z&nbsp;hloučku a&nbsp;nepravidelnými spěšnými kroky zamířil k&nbsp;pracovně Jeho Excelence. V&nbsp;předpokoji potkal Andreje Filipoviče, který právě vycházel z&nbsp;pracovny. Náš hrdina nedbal na další čekatele, kterých se tu sešla pěkná řádka. Neztrácel čas, energicky, směle, až se tomu sám divil a&nbsp;v&nbsp;duchu se za to chválil, přímo zaútočil na Andreje Filipoviče.</p>

    <p class="MLP-text">„Á&nbsp;to jste vy… Co si přejete?“ otázal se přednosta oddělení, překvapený tím nenadálým výpadem, a&nbsp;neposlouchal jeho zajíkavou prosbu.</p>

    <p class="MLP-text">„Andreji Filipoviči, já… mohl bych hned teď, mezi čtyřma očima, hovořit s&nbsp;Jeho Excelencí?“ opakoval důrazně a&nbsp;výmluvně náš hrdina a&nbsp;upřel na něj pohled plný odhodlání.</p>

    <p class="MLP-text">„Co, prosím? Ovšemže ne,“ a&nbsp;Andrej Filipovič si ho přísně změřil od hlavy až k&nbsp;patě.</p>

    <p class="MLP-text">„Já jen žasnu, Andreji Filipoviči, že nikdo neusvědčí samozvance a&nbsp;darebáka.“</p>

    <p class="MLP-text">„Co, prosím?“</p>

    <p class="MLP-text">„Darebáka.“</p>

    <p class="MLP-text">„O&nbsp;kom ráčíte takhle mluvit?“</p>

    <p class="MLP-text">„Ta osoba je známá. Narážím na známou osobu, Andreji Filipoviči, a&nbsp;jsem v&nbsp;právu… Domnívám se, že by nadřízení měli podobná hnutí podporovat,“ dodal a&nbsp;už se neovládal, „sám vidíte, Andreji Filipoviči, je to ušlechtilé hnutí a&nbsp;vyjadřuje moje nejlepší úmysly… Považuji totiž svého šlechetného nadřízeného za otce… ano, ano, slepě mu důvěřuju a&nbsp;odevzdávám svůj osud do jeho rukou. Tak to je… prosím…“ Zrudl, hlas se mu zatřásl a&nbsp;na řasách se mu objevily slzy.</p>

    <p class="MLP-text">Andrej Filipovič překvapeně poslouchal, bezděčně asi o&nbsp;dva kroky ucouvl a&nbsp;neklidně se rozhlédl kolem… Těžko soudit, jak by celý ten výstup skončil… Ale vtom se dveře pracovny otevřely a&nbsp;objevila se Jeho Excelence provázená několika úředníky. Jeho Excelence oslovila Andreje Filipoviče a&nbsp;cestou o&nbsp;čemsi rozmlouvali. Sotva všichni opustili místnost, vzpamatoval se i&nbsp;náš pan Goljadkin. Odevzdaně se schoulil pod křídla Antona Antonoviče Setočkina, který se belhal vzadu s&nbsp;přísným soustředěným výrazem, jak se panu Goljadkinovi zdálo. Zpackal jsem to, nadělal jsem i&nbsp;tady paseku, pomyslel si, ale to nic…</p>

    <p class="MLP-text">„Doufám, že alespoň vy mě budete ochoten vyslechnout, Antone Antonoviči, a&nbsp;vžijete se do mé situace…“ skoro zašeptal a&nbsp;hlas se mu doslova třásl dojetím. „Všichni mě odmítli, a&nbsp;proto se obracím na vás. Pořád ještě nechápu, co znamenala slova Andreje Filipoviče. Vysvětlete mi je, prosím, pokud je to možné…“</p>

    <p class="MLP-text">„Všecko se včas vysvětlí, prosím,“ odpověděl přísně důrazně Setočkin a&nbsp;jeho výraz jasně prozrazoval, že si nepřeje pokračovat v&nbsp;rozhovoru. „Brzy se všecko dozvíte, prosím. Ještě dnes vás oficiálně o&nbsp;všem vyrozumíme.“</p>

    <p class="MLP-text">„Oficiálně? A&nbsp;proč oficiálně, Antone Antonoviči?“ vyzvídal nesměle náš hrdina.</p>

    <p class="MLP-text">„My dva nemáme právo posuzovat rozhodnutí nadřízených, Jakove Petroviči.“</p>

    <p class="MLP-text">„Nadřízených?“ vykoktal pan Goljadkin ještě nesměleji. „Nevidím důvod, proč by se celou tou záležitostí měli obtěžovat nadřízení… Možná že chcete poznamenat něco ohledně včerejška, prosím…“</p>

    <p class="MLP-text">„Omyl, prosím. Vy pokulháváte v&nbsp;něčem jiném.“</p>

    <p class="MLP-text">„A&nbsp;v&nbsp;čem, prosím? Podle mého mínění v&nbsp;ničem nepokulhávám.“</p>

    <p class="MLP-text">„A&nbsp;koho jste se to chystal přechytračit?“ přerušil ho ostře přednosta kanceláře. Zkoprnělý pan Goljadkin sebou škubl a&nbsp;zbledl jako stěna.</p>

    <p class="MLP-text">„Samosebou, Antone Antonoviči,“ ospravedlňoval se sotva slyšitelně, „jestliže někdo popřává sluchu pomluvám a&nbsp;nepřátelům a&nbsp;nevyslechne druhou stranu, pak samosebou… jiný může na to doplatit, třebaže je v&nbsp;tom nevinně…“</p>

    <p class="MLP-text">„Tak, tak, prosím. A&nbsp;co ten hanebný čin, který poškodil pověst dívky z&nbsp;lepší známé a&nbsp;vážené rodiny, která vám tolik přála a&nbsp;prokazovala vám dobrodiní?“</p>

    <p class="MLP-text">„Jaký čin, Antone Antonoviči?“</p>

    <p class="MLP-text">„Tak, tak, prosím. A&nbsp;o&nbsp;svém nepřístojném chování vůči jiné, i&nbsp;když chudé dívce&nbsp;– cizince z&nbsp;poctivé rodiny&nbsp;– taky nevíte?“</p>

    <p class="MLP-text">„Dovolte, Antone Antonoviči… vyslechněte mě laskavě…“</p>

    <p class="MLP-text">„A&nbsp;váš věrolomný čin a&nbsp;pomluva další osoby, kterou obviňujete z&nbsp;toho, co jste sám zavinil? Jak tomu mám rozumět?“</p>

    <p class="MLP-text">„Já jsem ho nevyháněl, Antone Antonoviči,“ ujišťoval náš hrdina a&nbsp;rozklepal se, „a Petrušku, totiž svého sluhu, jsem taky k&nbsp;ničemu podobnému nenaváděl, prosím… On využíval mého pohostinství, jedl můj chléb, Antone Antonoviči,“ dodal procítěně a&nbsp;výmluvně pan Goljadkin, brada se mu roztřásla a&nbsp;měl slzy na krajíčku.</p>

    <p class="MLP-text">„To říkáte jen tak, že jedl váš chléb,“ namítl Setočkin lišácky a&nbsp;vycenil zuby, až se panu Goljadkinovi sevřelo srdce.</p>

    <p class="MLP-text">„Když dovolíte, Antone Antonoviči, poníženě vás prosím&nbsp;– povězte mi, ví o&nbsp;celé té záležitosti Jeho Excelence?“</p>

    <p class="MLP-text">„Jak by ne, prosím! A&nbsp;teď odpusťte… Nemám čas… Ještě dnes se, prosím, dozvíte, co je zapotřebí.“</p>

    <p class="MLP-text">„Dovolte… ještě minutku, Antone Antonoviči… proboha vás prosím!“</p>

    <p class="MLP-text">„Později mi všecko povíte…“</p>

    <p class="MLP-text">„Ne, prosím. Já, jak ráčíte vidět… vyslechněte mě, proboha…. Nejsem žádný volnomyšlenkář, prosím. Volnomyšlenkářství se vyhýbám, ta idea mi byla vždycky cizí…“</p>

    <p class="MLP-text">„Dobrá, dobrá. To už jsem slyšel…“</p>

    <p class="MLP-text">„Ne, prosím, to jste ještě neslyšel… Jde o&nbsp;něco jiného, Antone Antonoviči… Tohle je vážně pozitivní a&nbsp;příjemně se to poslouchá… Přiznávám, nebral jsem v&nbsp;úvahu názor, že Boží prozřetelnost stvořila blížence, kteří byli k&nbsp;nerozeznání, a&nbsp;šlechetní nadřízení v&nbsp;tom spatřovali Boží úmysl a&nbsp;přijali je do své ochrany. To je správné, Antone Antonoviči, ano, ano, jak vidíte, já to schvaluji a&nbsp;jsem dalek nějakého volnomyšlenkářství. Pokládám své ušlechtilé nadřízené za otce. Tak a&nbsp;tak to je, šlechetní nadřízení a&nbsp;tak dále… Ale mladý člověk by měl sloužit… Podpořte mě, Antone Antonoviči, zastaňte se mě… Vždyť já jen… Proboha, jen slůvko, Antone Antonoviči…“</p>

    <p class="MLP-text">Ale přednosta už byl tentam… Náš hrdina nevěděl, čí je, kde je, co dělá a&nbsp;co bude dál&nbsp;– natolik ho zmátlo a&nbsp;otřáslo jím, co slyšel a&nbsp;co se s&nbsp;ním dělo.</p>

    <p class="MLP-text">Úpěnlivým pohledem pátral v&nbsp;davu úředníků po Antonu Antonoviči, aby se v&nbsp;jeho očích plně ospravedlnil a&nbsp;řekl mu o&nbsp;sobě cosi krajně ušlechtilého a&nbsp;příjemného… Mimochodem, zmatek zvolna pominul a&nbsp;začalo se mu vyjasňovat… Osvětlily se mu dodnes zcela neznámé okolnosti, o&nbsp;nichž neměl ani potuchy… Vtom našeho zkoprnělého hrdinu kdosi šťouchl do boku. Ohlédl se: před ním stál Pisarenko.</p>

    <p class="MLP-text">„Tady je psaní, Vaše Blahorodí.“</p>

    <p class="MLP-text">„A… ty už jsi tam zašel, kamaráde?“</p>

    <p class="MLP-text">„Ne, tohle přinesli v&nbsp;deset ráno, prosím. Posluha Machrejev to, prosím, přinesl od gubernského tajemníka Vachramejeva.“</p>

    <p class="MLP-text">„Dobrá, kamaráde, já se ti odvděčím.“</p>

    <p class="MLP-text">S&nbsp;těmi slovy pan Goljadkin vsunul dopis do postranní kapsy uniformy a&nbsp;zapjal se na všechny knoflíky. Pak se rozhlédl a&nbsp;k&nbsp;svému překvapení zjistil, že se nalézá ve vestibulu v&nbsp;hloučku úředníků pospíchajících k&nbsp;východu: právě skončily úřední hodiny. Nejenže až do té chvíle tuto okolnost nevnímal, ale dokonce si ani nepamatoval a&nbsp;nepozoroval, jak se ocitl v&nbsp;plášti a&nbsp;v&nbsp;galoších, s&nbsp;kloboukem v&nbsp;ruce. Všichni úředníci stáli jako svíce v&nbsp;uctivém očekávání. Jeho Excelence totiž čekala dole na schodišti na svůj kočár, který se z&nbsp;neznámých důvodů opozdil, a&nbsp;rozvíjela zajímavou debatu s&nbsp;dvěma rady a&nbsp;s&nbsp;Andrejem Filipovičem. Opodál postával Anton Antonovič Setočkin i&nbsp;leckterý z&nbsp;úředníků a&nbsp;všichni se usmívali, když viděli, že Jeho Excelence ráčí vtipkovat a&nbsp;smát se. Ostatní, kteří se shlukli <span>nahoře</span> na schodišti, se rovněž usmívali a&nbsp;lovili každý úsměv vysokého hodnostáře. Neusmíval se pouze břichatý vrátný Fedosejič, jenž stál v&nbsp;pozoru u&nbsp;dveří a&nbsp;netrpělivě čekal, kdy se mu dostane každodenní zvláštní výsady spočívající v&nbsp;tom, že rázným pohybem doširoka otevře jedno křídlo dveří a&nbsp;pak ohnutý do oblouku uctivě vyčká, až Jeho Excelence vyjde. Ale zřejmě největší radost a&nbsp;potěšení prožíval nehodný nešlechetný nepřítel pana Goljadkina, který dokonce v&nbsp;tu chvíli pozapomněl na ostatní úředníky, necupital, nešmejdil mezi nimi podle svého odporného zvyku a&nbsp;dokonce zapomněl využít příležitosti, aby se k&nbsp;někomu lísal. Byl jedno ucho a&nbsp;oko, podivně skrčený, nejspíš aby lépe slyšel, a&nbsp;nespouštěl oči z&nbsp;Jeho Excelence, jen chvílemi nenápadně, křečovitě poškubával rukama, nohama i&nbsp;hlavou, a&nbsp;tak prozrazoval vnitřní utajený neklid.</p>

    <p class="MLP-text">Vida, jak ho to bere! pomyslel si náš hrdina, tváří se jako oblíbenec, podfukář jeden! Chtěl bych vědět, čím vlastně v&nbsp;lepší společnosti vyhrává? Chybí mu rozum, charakter, vzdělání i&nbsp;cit: má štěstí, lotr! Panebože! Jak rychle si takový získá přízeň a&nbsp;jak rychle stoupá vzhůru! Dám za to hlavu, že se ten syčák vyšvihne vysoko, má prostě štěstí! Rád bych věděl, co jim všem našeptává? Jaká tajemství ho spojují se všemi těmi lidmi, o&nbsp;jakých tajnostech se spolu baví? Panebože! Kdyby mě tak… tento… taky bych s&nbsp;nimi trochu… mám ho požádat? Tak a&nbsp;tak to je, já už to víckrát neudělám. Jsem vinen a&nbsp;mladý člověk by měl v&nbsp;naší době sloužit, Vaše Excelence. Svými nejistými poměry nejsem ani trochu zmatený, ani trochu. Nemíním nijak protestovat, budu všecko trpělivě a&nbsp;pokorně snášet&nbsp;– ano! Mám takhle postupovat? Ostatně, jeho nedostanete, darebu, nedobijete žádným slovíčkem, a&nbsp;do té jeho zabedněné palice mu rozum nenalijete… Ostatně, zkusím to. Třeba se trefím, vyčíhám si příhodnou chvíli a&nbsp;zkusím to…</p>

    <p class="MLP-text">Zneklidnělý, úzkostně a&nbsp;rozpačitě se přiblížil k&nbsp;místu, kde stál jeho záludný, nehodný přítel: cítil, že nastává rozhodující okamžik, že si musí cosi s&nbsp;někým vysvětlit. Ale vtom před vchodem zahrčel dávno očekávaný kočár Jeho Excelence. Fedosejič rázným pohybem otevřel dveře a&nbsp;ohnutý do oblouku čekal, až Jeho Excelence vyjde na ulici. Všichni ostatní se nahrnuli k&nbsp;východu a&nbsp;oddělili prvního pana Goljadkina od druhého. Však ty mi neutečeš! opakoval si v&nbsp;duchu náš hrdina, zatímco se prodíral davem a&nbsp;nespouštěl z&nbsp;dotyčného oči. Konečně se dav rozptýlil. Náš pan Goljadkin se zase cítil volně, a&nbsp;tak se pustil za svým nepřítelem.</p>
  </div>
</body>
</html>